---
title: 命理约言
editLink: true
---

袁序

丁巳夏月，珊因事赴金阊，走谒张师敬甫，得见精抄本子平约言一册，著者为陈素庵先生，讳之遴，字彦升素庵其别号也。先生乃浙江海宁人，崇祯丁丑榜眼，明官中允，顺治四年授秘书院侍读学士，迁礼部尚书，九年拜大学士。被谪，康熙五年卒于盛京。就其书凡例目录观之，全书当为十卷，此一册，仅两卷也，然即此两卷，反复雒诵，知先生贯彻儒宗，旁通百子，于命学尤有心得，故能于诸家利弊，各集异同，抉奥提纲，溯源竞委，虽有偏激之处，要亦不失为仁人之言。癸亥冬，上虞金松涛君复邮是书，起自卷一下，总纲赋，终于卷三下看小儿法，而卷四至卷十，概付阙如。珊虽有付梓之心，然犹以未成完璧为憾。岁丙寅，海上文化书局，索珊《命理探原》增订稿，遂选是书最精湛者，一十九篇以应之。辛未秋，绍兴蒋君清渠善滢与珊频通问询，商榷命学，偶尔论及是书，承谓其同学河北宣君仲策国勋，家有藏本，戚党袁君幼安肇基，又藏有《命理辑要》、《滴天髓辑要》二书，皆出自素庵先生手，珊闻之剧喜，乃函乞假观之，清渠忠于谋人，乐此不疲，果如期而至，以张师约言全目，于宣本约言三四卷互校。篇目均同，毫无乖异，至袁君所藏辑要两种，适为张师目录中第五至第十卷。所缺者仅《玉井奥决》而已，然此书通会曾采录之，不难汇集。惟宣本约言缺起例三十六则，珊当即补录寄之。盖是书向无刊本，展转抄传，好恶不同，故繁简各别之。珊与清渠约，谓是书为命学中最有价值之著作。珊当力任雕隽，公诸同好，徒以笔耕栗六，因循未果，中怀叹然。今春韦千里，忽以铅印精选约言见示，不以珊为谫劣，介清渠索珊为序，珊观其为书四卷，虽非素庵全豹，而精义妙论，尽具于斯，且遍次有类张师抄本，其全注之赋二十篇，要言不烦，最便初学，至杂论节去十二则，尤有见地，不得以割爱病之。韦君与珊不相识，观其刊印遗书，阐扬先哲，热心毅力，实有足多者。惜约言全书凡例，韦君未经寓目，兹补录于后，以尝序言，韦君其许我否？

命理约言原书十卷凡例

卷之一上方圆无穷，必因规矩，术家谂悉，初学未详，作起例三十六则。

卷之一下分别义类，纲举目张，选为韵言，用便诵悉，作赋二十篇。

卷之二上干支阴阳，穷精析理，神煞纷错，择焉贵精，作论二十四篇。

卷之二下推测多端，厥理繁赜，约略立式，变通在人，作法一十四篇。

卷之三上正变殊俗，精当则同，穿凿支离，姑舍勿取，作法二十篇。

卷之三下周亲荣悴，终世穷通，其式不齐，要归立命，作法一十四篇。

卷之四上往读所垂，致用恐泥，谬说尤伙，辟之廓如，作法二十四篇。

卷之四下探索剩义，考论旧闻，有见辄书，厥类难析，作杂论四十则。

卷之五六七命家撰者，玉石杂陈，精者全钞，次乃节取，篡旧书上三卷。

卷之八九十微言快论，二家较优，哲士引伸，岂云小补，篡旧书下三卷民国二十二年，岁次癸酉春二月辛酉朔越二十有六日丙戌春分节，镇江袁书珊识于云台山峦之润德堂。

蒋序

命书传世，不知凡几，予阅命书无多，就所知者，以《命理约言》、《命理析疑》、《命理辑要》、《滴天髓辑要》、及《子平真诠》为最精确。约言一书，曩在砚友宣仲策（国勋）处见之，说其先人宦游京师，手抄遗传，予择要录存若干则，以备参考。予世居绍兴，虽不以谈命为生涯，然于读津之暇，喜习命学，尤喜与各地谈命家互相探讨，交换义识，镇江袁公树珊（阜），精医术，擅命理，予谋名求教，承不弃，时通讯焉，偶及约言书，袁公以未窥全豹为憾，嘱予寄曰，予向宣友商借原抄本，就袁公之所缺者录而补之。宣本缺起例三十六则，蒙袁公录示，遂为宣本补入，予复向戚属袁幼安（肇基）借抄《命理辑要》，及《滴天髓辑要》，陆续寄邮袁公俾成全璧。袁公与予约，以约言书最有价值，世少堪本，拟谋付剞劂，以供同好，予韪之。乃事阅数年，未见实现，去岁嘉兴韦千里，蒙以研究命理订交，彼此通讯频频，兼由韦介绍其至好张恒夫先生，亦时以命学相问难，韦系名术家遁道人哲嗣，年少英俊，学有心得，予偿闻韦有搜集命理学说，参以平日谈名所得，汇刊成书之议，予即将约言寄供采择。韦谓书中所述学说，与其意见不谋而合，予虽促其致力于是书，详加诠注，付印问世，以扬先注，不必另辑矣。韦然之。阅半载，稿成，乃存原名，纪实也。由予函请袁公树珊撰述序文，其中原委，详见袁序中，予不赘述。惟命书尚有命理析疑，亦无刊本，名著湮没，予深惜之。韦君辑书既竣，嘱予校正，并索序焉，予自知学术荒芜，言之无文，爰陈梗概，志诸简端，是为序。

中华民国二十二年，岁在癸酉暮春中浣，浙江绍兴蒋善滢清渠甫序于古越鱼化桥畔桂荫馆。

韦序

孔子罕言命，而有时亦常言命，岂前后两异哉？盖赋命在天，知命在人，人人有命，未必人人皆知。所谓知者，非学问不能造其极，非阅历不能竞其功。故曰，君子居易以俟命。又曰五十而知天命，鲁论终篇，更曰不知命，无以为君子，圣人勉人知命之意，顾不深且远哉。千里年才弱冠，学复荒芜，薄技片长，阅历肤浅，敢谓知命耶？惟忆十二岁时，随先君子石泉公，诵读子平诸书，先君子喻余曰，学命岂易事哉？必也二事兼备，始可见功，其一多看书，其二多看命。多看书则学术精，多看命则经验富，二者不可偏废。孟子有云，尽信书则不如无书。书中之言，能尽是也？即尽是矣，能尽达也？必须以今人之命，参合古人之书，久而久之，自能融会贯通，孰是孰非，不难洞若观火，斯言也。小子志之不敢忘，及年十八，先君子见背，余以趋庭所闻，及阅书所得，日与士大夫朝夕研求，反复讨论，积五年之久，阅命三万余，差幸有所获。更觉泥古者，不足以谈命，先君子向谓学命不能徒读书者，只此益信。迩来朋好中，有嘱余将近年心得，笔之于书，以备遗忘者。奈俗务纷纭，犹未整理就绪，心恒叹焉。客夏绍兴蒋清渠先生，忽以清初陈素庵相国，所著《命理约言》四卷见示，余拜读至再，钦佩莫名。盖余所欲言者，陈书已先我言之，余所不敢言不能言者，陈书已振襟摇笔，侃侃而言之矣。且识见高超，义论透辟，诚为命书中唯一之杰作，不独文章典雅，考据详明已也。清渠谓是书，乃友人宣君仲策家藏抄本，世少流传，君如谋剞劂，必纸贵洛阳。余遂不辞狂瞽，力任校刊，其篇目略为更动，间有无关切要者，稍从割爱。赋二十篇，乃命之精华，余略加诠注，俟初学者读之，得以由浅入深；高明者读之，得以因同考异。蛇足之讥，知所不免。稿成，质之清渠先生，复蒙谬以精选许之，因是命为精选命理约言。先生又谓是书湮没人世，垂三百年，今竞赖君毅力，得以公诸天下，使命学日进昌明，则人人知命，人人守分上无战争之害，下无攘夺之虞，其功不亦大哉？余唯唯，不敢承。兹因刊印事蒇，爰志得书之缘起如此，尚望巨硕宏达，进而教之，则幸甚矣。民国癸酉春日，浙江嘉兴韦千里仅识于沪江寓次。

卷一

嘉兴韦千里选辑

法 四十八篇

看命总法一

看命大法，不过生克扶抑而已。列下四柱，先看日干是何五行；随看月支，或是生我克我，或是我生我克。如月支本气透于天干，寅透甲，午透丁，即取为格，系正官、食神、偏财、偏印，则宜生之助之；系偏官、伤官，则宜制之化之。若本气未透遭克，则寅不用甲，而用所藏之丙戊；午不用丁而用所藏之己。若所藏之神，又不通遭克则不用月支，而用别干之势盛力旺者为格。其禄刃比劫，无论在干在支，均不以取格，但用为日干之助耳。总之以日干与财官等较其强弱，强者抑之，弱者扶之，不能扶抑者，以运扶抑之，其必不可扶者则弃之，必不可抑者则顺之。惟合化格、一气两神格、暗冲暗合格，不在此例。总之钱而易见者小，清而难测者大，清而有神者贵，浊而无气者贱，纯粹中和者贵而安，奇怪偏驳者贵而危。或谓太平之世取正，有事之秋取奇，余尝阅古今之命数万，承平安乐，尽多七煞伤官，开创经纶，不少正官正印，特奇正之命，世多世少，气运偶然。非奇者生太平之世必无用，正者生有事之世必不贵也。

看命总法二

推命先看日干，或得时，或失时，或得势，或失势。下坐某支，紧贴某干，于日干生克扶抑何如。随看余三干及四支，于日干生克扶抑何如，此恒法也。然不特日干而已，凡主中干支皆当如此研究，如看年干，先看得时得势否？下坐扶抑何如？月干时干亦然。又看年支，先看得时得势否？上载何干紧贴何支？于年支生克扶抑何如？随看余三支四干，于年支生克扶抑何如？月支时支亦然。如此一一研究的确，然后用之为官煞，为财印，为食伤，其是强是弱，当用当舍，自然精当无差，洞彻不惑矣。此看命第一要诀也。

看格局法

格局有正有变，正者五行之常理也。曰正官，曰偏官，曰印，曰财，曰食神，曰伤官。变者五行之常理，而取用则异矣，曰从，曰化，曰一行得气，曰两神成象，曰暗冲，曰暗合。凡正格未有不相兼者，官煞必兼财印，印财必兼官煞，食伤必兼印财，推之须详，取之须确，变格更宜精审。从化须极真，一行两神须无杂，暗冲暗合须至当，俱勿依稀妄取，开列于左。正官格——兼印曰官印格、兼财曰财官格。

偏官格——兼印曰煞印格、兼财曰财煞格。

印格——兼官曰官印格、兼煞曰煞印格。

财格——兼官曰财官格、兼煞曰财煞格。

食神格——用煞曰食神制煞格、用财曰食神生财格。

伤官格——取印曰伤官用印格、取财曰伤官生财格。

从格——日主无根满局皆官曰从官格

日主无根满局皆财曰从财格

日主无根满局皆伤曰从伤格

日主无根满局皆煞曰从煞格

日主无根满局皆煞曰从煞格

日主无根满局皆食曰从食格

化格——甲日合己曰或己时、己日合甲曰或甲日曰化土格

乙日合庚月或庚时、庚日合乙月或乙日曰化金格

丙日合辛月或辛时、辛日合丙月或丙日曰化水格

丁日合壬月或壬时、壬日合丁月或丁日曰化木格

戊日合癸曰或癸时、癸日合戊月或戊日曰化火格

一行得气格——木日全寅卯辰木方、或亥卯未木局曰曲直格

火日全巳午未火方、或寅午戌火局曰炎上格

金日全申酉戌金方、或巳酉丑金局曰从革格

水日全亥子丑水方、或申子辰水局曰润下格

土日全辰戌丑未局曰稼穑格、两神成象格——水木各占两干两支曰水木相生格

木火各占两干两支曰木火相生格

火土各占两干两支曰火土相生格

土金各占两干两支曰土金相生格

金水各占两干两支曰金水相生格

木土各占两干两支曰木土相成格

水火各占两干两支曰水火相成格

火金各占两干两支曰火金相成格

金木各占两干两支曰金木相成格

暗冲格——丙午日午多冲子、丁巳日巳多冲亥曰冲官格

庚子壬子两日子多冲午、辛亥癸亥两日亥多冲巳曰冲官格

庚日申子辰全冲寅午戌曰曰暗冲格

暗合格——甲辰日辰多合酉、戊戌日戌多合卯、癸卯日卯多合戌、癸酉日酉多合辰皆曰合官格以上正变诸格作用，或载于赋，或著于法，宜通阅之。

看格局法二

五行之理，只是生我克我，我生我克，但不设名目，不便推详，故古人立官煞、印财、食伤之名，而六格出焉。然所谓官者非诚官爵；所谓印者，非诚印章；所谓财者，非诚财宝；所谓伤者，非诚损伤。故得时得局，煞伤可以富贵；失时失局，官印可以贫贱。大抵成格则为上命，破格则为下命。然有初看甚吉，而竞不吉，或吉凶相参者，初看甚凶，而竞不凶或吉凶相参者此乃主中有暗神助格破格，而不易见也。又有细看仍吉而终不吉，或吉凶相参者，细看仍凶而终不凶，或吉凶相参者，此乃运中有暗神助格破格，而未及察也。且或即此一字，而助格破格亦在此，是以吉处藏凶，凶中隐昔贤谆谆言之，岂不精审乎。若人命更有令神无力，六神皆轻，不敢取某神为格者，故多下命，亦有上命，此亦随柱斟酌，逐运消详，不必胶执取格也。至于诸变格，亦不外生克之理。从局化局，则欲生扶其所从所化。一行得气，则欲生扶此一行，不欲损克此一行。两神成象，则或相生、或相克、欲轻不欲混。暗冲暗合，暗取克我之神，欲虚不欲实。此其大略也。然变局有时似成矣，而竞不成，有时似不成矣，而竞有成，此亦吉藏凶，凶隐吉耳。宁求全毋姑取也。

看用神法

命以用神为紧要。看用神之法，不过扶抑而已。凡若者宜扶，扶之者即用神也。扶之太过，抑其扶者为用神。扶之不及，扶其扶者为用神。凡强者亦抑，抑之者即用神也。抑之太过，抑其抑者为用神，抑之不及，扶其抑者为用神。如弱扶之以水，水扶太过，制水以土，水扶不及，生水以金。木强抑之以金，金抑太过，制金以火，金抑不及，生金以土。至通类之相助，财气之相姿，亦扶也。生物泄其气，克物煞其势，亦抑也。是故有日主之用神也。有六神之用神焉。六神之互相扶抑者是也。六神之用神即为日主用也，有原局之用神焉。局中本俱之扶抑是也。更有行运之用神焉，运中补足之扶抑是也，行运之用神，即为原用局也。用神无破为吉，有助则更吉，用神有损为凶，无救则更凶。命譬之身，用神譬之身之精神，精神厚则身旺，精神薄则身衰，精神长存则身生，精神坏尽则身死，看命者，看用身而已矣。然取用神之法，虽当专一而不玄眩，宜变通而不拘。如正偏官格，有时制化互用，甚或生制参用，况行运数十年，无俱木俱金之理。尝见大富贵之命不特一神为用，其专恃一神者，乃补偏救弊之命耳。抑更有说焉，有体而后有用，日主六神体也，扶抑日主六神者，用也。苟日主六神或强不可制，或衰不堪扶，或散漫无伦，或战争不定，是则体先不成，用于或有？其为下命决矣。

看生年法一

古时以生年干支论命，后来专主日干，然生年中为根本，年干重于月干，年支重于月支，若得时得势，气力较大，其干支力亦相等。术者多有重年干，轻年支者，盖惑于流年重天干之说，谓柱中亦然耳，无论干支共司一岁之事。即如种种神煞，从年干起者少，从年支起者多，何容妄有轩轾乎。若旧书所载岁德扶官扶煞扶财等格，则又不然，夫五阳干为岁德，五阴干为岁德合，安可混以德称？且官煞财可扶，印食何不可扶，况煞非吉神，方将制化之，奈何扶之？总之合四柱干支取断，斯无弊之道耳。

看月令法二

格局先取当令，次要得势（详于赋中），若日主之为旺为弱，官煞、财印食伤之为旺为弱，亦先以月令推之。如木在春月为旺，在惊蛰以后，谷雨以前，为尤旺，在秋月为弱，在白露后，霜降以前为尤弱。或党多援众，则秋木亦旺，势孤克众，则春木亦弱。余仿此。神峰张楠，谓生本月之气，反不能任克，只可一二点克神，多克必倒。生受克之月，而有生扶者，反能任克，试之屡然。以为理外之见。余考旧命诚有之。此盛衰倚扶亦非理外也。若令支所藏，或二神或三神，其取用之法，如甲生寅月，先论甲木，次论丙火戊土，或寅字损坏无气，则取丙戊，或寅字虽无损伤，而丙戊中有一字透干成像者，则亦取之否则无舍甲而用丙戊者。余支皆然。旧书谓行运必不可冲月令，冲必不利，夫人生六十岁左右，不论顺逆，运无不冲令者，多有安富尊荣，岂皆不利乎？且格局有不恃令神者，又有令神强旺，不畏冲者，何可概论乎？惟原命止恃此令神而令神本来断单弱，则诚不可冲耳。

看月令法二

旧书十二月支中所藏诸干，俱分日用事，相沿既久，遵若金科玉律，但实理不然，推本论之，寅卯只是甲乙木，巳午只是丙丁火，申酉只是庚辛金，亥子只是壬癸水，辰戌丑未只是戊己土。若亥有甲，寅有丙，巳有庚，申有壬，盖木火金水生地之故。辰又有乙，未又有丁，戌又有辛，丑又有癸，盖木火金水余气之故。寅巳又有戊，午又有己，盖土随火母生旺之故。总之但有其气，非能分诸支之位，而各得若干日也。惟有其气，故论命者必兼取之，惟不能分其位，故论命者必以本支为主，而后及其所藏也。今列旧例于左，若果如其所分，则己有戊，犹可言也，亥有戊，寅申有巳，有是理乎？古今论命，曾有遇亥月而取戊，遇寅申月而取己者乎？且又牵于土生申之说，故于申中混列戊己共七日，夫诸支皆分某干若干日，申中何不分戊若干日己若干日乎？论命逢申将取戊乎，取己乎？旧书阴生于子午卯酉，则子午卯酉中，当亦分乙丁辛癸各若干日，何以止言长生，而不分日乎？阳之所墓，既能分日，阴之所墓，何不亦分日乎？四时只有三百六十五日，乃每支中诸干皆共三十一日，岂非四时共三百七十二日乎？种种难通，将何说以处此？则各干分日，万不可拘矣。

旧例

子——壬十日三分半、癸二十日六分半、辛长生。

丑——癸九日三分、辛三日一分、己十八日六分。

寅——丙七日三分半、戊七日二分半、甲十六日五分。

卯——甲十日三分一钱、乙二十日六分半、癸长生。

辰——乙九日三分、癸三日一分、戊十八日六分。

巳——庚七日二分半、戊七日二分半、丙十六日五分半。

午——丙十日三分半、丁十一日三分半、己九日三分。

未——丁九日三分、己十八日六分、乙三日一分。

申——戊己七日二分一钱、壬七日三分半、庚十六日三分。

酉——庚十日三分半、辛二十日六分半、丁长生。

戌——辛九日三分、丁三日一分、戌十八日六分。

亥——戊七日三分半、甲七日二分半、壬十六日五分。

在考历法，木火金水，分旺四时，各七十二日，土旺四季，各十八日。立春日始，甲木用事三十六日，惊蛰后六日，乙木用事山十六日，清明后十二日，戊土用事十八日，余仿此。是则卯月前六日，当用甲木不用乙，辰月前十二日，当用乙木不用戊癸。然昔人论命，甲木生卯月前六日，取卯为刃，不以为本气，生辰月前十二日，先论己土此取透干之乙癸，未有竞取乙者，盖既以分建，卯自当从乙，辰自当从戊，且命法不同历法也。

看日主法

旧书论日主，或专主强旺，或反尚衰弱，盖以太强则得抑有力，太弱则得扶立效，此即有病方为贵之说，皆偏见也。凡日主最贵中和，自然吉多凶少，日主太强太弱，自然吉少凶多。惟可抑之强，可扶之弱，则存乎作用耳。作用之法，如木日强，则用金克之，用火泄之，木日弱，则用水生之，用木助之，若得土而杀其势，亦所以抑之，借土而培其根，亦所以扶之，其要归中和而已。旧谓男命日主不嫌于强，然过强则亦取咎。女命日主不嫌于弱，然过弱则亦受亏。至于日主所坐之支，较为亲切，但坐财官等吉神，亦须四柱透露扶助，坐伤劫等凶神，四柱亦能伐而去之，非坐下一支遂定休咎也。

看生时法一

自日干而外，三干四支，均各关系，而时尤要紧，盖时乃全局之归宿，必将日主引之时上，喜生旺，恶衰绝。凡局中喜神，引之时上，生旺则俞吉，衰绝则不吉，局中忌神，引之时上，生旺则俞凶，衰绝则不凶。又有喜神过旺，喜时上克之泄之，凶神无制，喜时上克之化之，较为得力。若日干苟非太过，未有不喜时上生旺者。即日主太过，亦喜时上克泄，然终非所宜耳。或曰时既紧要如此，然以时取格或不可，不知归宿特重生时，格局须合全柱，何可概论乎?

看生时法二

旧有时分上中下刻之说，谓四柱同而穷达不同，识此故也。其说似乎精晰，然昔贤论此者甚少，偶有及之者，不过时分刻用事，亦若月支分日用事耳。如寅时一二刻，则丙火用事，三四刻则戊土用事，后四刻则甲木用事。夫月支尚无分日用事之理，安有一时之间，某刻金水当权，某刻木火司柄者乎？若时支如是，则日支亦然，何不分味爽以前某神用事，日出之后，某神用事，日中之后，某神用事乎？不知生于某月，不拘何日，月支之气俱备，生于某时，不拘何刻，时支之气俱备。生于寅时，不俱何刻，甲丙戊之气俱备，之看三者之中，何神得时得势则用之，何神失时失势则舍之。如是取断，于理最当，勿信分刻虚谈刻也。

看运法一

旧书谓一运上干下支，分管年数，率谓上下各五年，又有因运重地支之说，或谓上四下六，或谓上三下七，其实皆不然也，盖行运从月见而起，顺行者，行未来之月建，逆行者，行已往之月建，凡月建干支，共管一月之事，无干管上半月，支管下半月之理，乃因以行运，反分裂干支，各管几年，有是理乎？故上干下支共管十年为是。上下比和，上下相生，则其力相同，上克下者，上之力胜于下，下克上者，下之力胜于上，合之命主，上下俱喜，则十年全吉，上下俱忌，则十年全凶，上下一喜一忌，则十年之间，吉凶参半，此理之最确当者。但看上干较易，看下支较难，盖干神甲只是甲，乙只是乙，惟支则各有所藏，须一一研析。如行运寅字，原柱有或甲或丙或戊，当察此运，某干得气，再看上干是甲，则此运纯然是木，上干是丙，则此运大半是火，上干是戊，则此运一般是土，余支仿此。又上下与原柱干支，止论生克，理亦易见，下支则与原柱干支，生克之外，更有相冲、相合、相刑、相害种种道理，未易草率论断也。

看运法二

初运管少年，中运管中年，未运管晚年，此看运法也。更有旧法可参用者，即以四柱推论，年管少年，月日管中年，时管晚年。若年为喜神，则少年发达，为忌神，则少年处困而不得志，月日为喜神，则中年亨通，为忌神则中年蹇滞，时为喜神，则晚年安荣，为忌神，则晚年零落，此法屡试有然，故附之。然但可约略少旺老之大概而已，若确分年限，详断吉凶，仍当看运为主耳。

看流年法

自少至老之岁，谓之流年。虽不若大运之重，然于原柱及大运，亦能抑扶，其法合上干下支，先看于原柱干支生克何如，此看与大运干支生克何如，参伍穷究之，柱运喜神相聚，能助吉乎，能损吉乎，柱运忌神交会，能增凶乎，能减凶乎，柱运或有不合和，为解斗乎，为佐斗乎，柱运或有偏胜，为左袒，为右袒乎，虽柱与运之所喜憎，大略相同，然柱运流年三项，干支辗转生克，情理多端，亦有柱喜而运憎者，且一年之中，当令不齐，一支之中，藏神非一，其理甚纷甚细，既须穷精极微，又须从详反约，推断休咎之难，全在此处。果能了于心，则命理思过半矣。

看正官法

看官之法，先论日干强弱。日干强则当扶官，日干若，则当扶日，再看官星得时得势与否，适当月令，又透天干为上。如甲生酉月，天干透辛，乙生申月，天干透庚是也。次则或当月令而不透干，或不当月令而干官通支，支官通干，又次。则干有支无，支有干无，皆需财以生之，则官之根茂。印以卫之，则伤官之害远，必须正财配偏印，偏财配正印，则财印不相战，或财在干，印在支，或印在干，财在支，虽皆正皆偏，各有理会，亦不相战也。若官星太多，亦需食伤制之，然不作煞论。切忌有二：一曰冲破，一曰伤官。须忌有三：一曰食众暗损，一曰印众泄气，一曰时归死绝。大抵官之强旺者，遇次五忌，但减贵气；官之衰弱者，遇次五忌，则坏矣。至于逢官看财，虽一定之理，然官衰依财，以多为贵，官旺亦不甚依财，略见已足。行运之法，俱与看官法相同。总之日干能任财官为要，苟日干太衰太旺，运局中又无生克扶抑，即财官俱有，亦不免贫贱。古云小人命内，亦有正气官星，盖坐是耳。至于日主无气，满局皆官，当弃命从之，与从煞同法，然自是从官，非官多作煞也。若神峰张楠年时虚官可用，月令官星必无可用之理，此偏激之见，不足深信。又旧书有官不见官之说，谓甲日见丙辛，则甲得辛为官，辛又得丙为官此乃节外生枝，不足信也。

看偏官法

看煞之法，先论日干强弱，日干强，则一点煞星亦可不制，日干弱，则不问煞之多寡，必须制之。再看煞星得时得势否，当令而又透干，为煞旺，次则或当令而不透干，或不当令而干煞通支，支煞通干，又次则干有支无，支有干无。制之用食伤，食较有力，合之用刃劫，刃较有势，化之用印，偏正同功。煞太旺则制化两用，但须食神配正印，则不相战也。或食伤配正印，干支俱异，各有理会，不相战也。若刃劫合煞，引日不如阳日，盖甲用卯中之乙合庚，乃卯之本气，乙用寅中之丙合辛，视本气有间矣；甲用乙合庚，庚贪合则忘煞，乙用甲只能帮身，视合煞又有间矣，故阴日以制化为急。若煞星太弱，宜财神姿之，制神太过，宜印破之。至煞星太强而无制，日主太弱而无根，宜弃命从之，总之日干能任财煞为要。苟日干衰绝，又不能从煞，即有制有化，岁运财煞旺地，必成灾祸。徜更有制无化，岁运财煞旺地，无不危亡。若身煞两停，行运宁可扶身。古云：煞不离印，印不离煞。又云：印无煞不显，煞无刃不威。盖印所以生日主，刃所以护日主，虽不言扶身，而扶身在其中矣。又有煞强于主，行煞云反利者，此必日主本非衰绝，而原局印绶成像有力，煞生印，印生身也，惟忌行财运，坏印助煞，则必为祸矣。

看官煞去留法一

官煞去留，需审其轻重。官重煞轻，必当去煞，盖官乃清纯之气，不可混也。煞重官轻，不必去官，乃煞乃雄刚之气，不畏混也。若官煞两停，则当分去留，主中伤官有力，则去官用煞，主中食神有力，则去煞用官。旧书云：阳日食神能去煞，又能留官。如甲日得丙，能克庚而去之，又能合辛而留之也；阴日伤官能去官，又能留煞，如丁日得戊，能克壬而去之，又能合癸而留之。阳日伤官能去官，不能留煞，如甲日得丁能克辛而去之，不能合庚而留之也，阴日食神能去煞，不能留官如丁日得己，能克癸而去之，不能合壬而留之。盖克则去，去则不为我害，合则留，留则可为我用。然旧书又云：甲以乙妹妻庚，凶为吉兆，岂非合而去之乎？盖庚见乙系我克，故去；辛见丙系受克，故留也。旧又有贪合忘官，贪合忘煞之说。如甲以辛为官，遇丙则辛贪合丙而忘官，乙以辛为煞，遇丙则辛贪合而忘煞，得毋忘则不留，留则不忘乎。盖官煞独见，则因合而忘，官煞并见，则得合而留也。然究竟留者存留也，去其一，则其一自留耳，岂必有某神挽之使住乎。若必旧书所云，阴日食神不能留官，日主自能留之，则阳日伤官不能留煞，日主又不能留，遂将不留乎。总之官煞相混，去留净尽为上，虽不净尽，而调剂合宜，势归于一者亦妙。煞不能归一，宁以官混煞，勿使煞混官也。看运俱此同法。

千里按：官煞并见，正不必识其留，止需识其去，一者既去，一者自留矣。合者羁绊也，官煞之逢合，自应以去论，旧书以合为留之说，恐未妥耳。

看官煞去留法二

旧书所论官煞去留，大率言天干耳，虽言干而支藏之干在其中，干支互相去留，亦在其中，然使支有官煞，干无官煞，则支神相去留之法，不可不讲也，今补之。：甲乙日见申酉，以巳去申，以午去酉；丙丁日见亥子，以辰戌去亥，以丑未去子；戊己日见寅卯，以申去寅，以酉去卯；庚辛日见巳午，以亥去巳，以子去午；壬癸日见辰戌丑未，以寅去辰戌，以卯去丑未。皆用食神去煞，用伤官去官，虽巳申子丑为六合，寅戌卯未为三合，然合自合，克自克，犹之合自合，刑自刑也，官煞去一，则其一自留，不必更求留之之神。此外有会成它俱而去之者，寅卯遇午戌，则寅合午戌成火，而卯独当权；巳午遇酉丑，则巳会酉丑成金，而午独当权；申酉遇子辰，则申会子辰成水，而酉独当权；亥子遇卯未，则亥会卯未成木，而子独当权；辰遇子申而成水，戌遇寅午而成火，则丑未当权；丑遇巳酉而成金，未遇亥卯而成木，则辰戌当权。又有随合入库而去者，子随辰合如库，则亥当权；午随戌合如库，则巳当权；卯随未合如库，则寅当权；酉随丑合如库，则申当权。总之，去官去煞，必天干地支合力，乃能去之。如庚辛申酉，去一甲一乙一辛一卯，去其必矣。即如去甲寅乙卯，亦克去。若一庚一申一辛一酉，去甲寅乙卯，势必不能。即一庚去一甲，一辛去一乙，申去一寅，一酉去一卯，亦有不可知也。故官煞相混，以去为主，留不待议。

看官煞去留法三

官煞有真相混，有似相混，而非相混者。如木为日主，庚辛并露，申酉两见者，是为相混，若止露庚而见酉，止露辛而见申，乃干神成旺，非混也。亦或丙坐午，丁坐巳，壬坐子，癸坐亥，尤一气乘旺，非混也。又或庚辛甲乙俱露于干，申酉寅卯俱见于支乃各子相克，非混也。又或四柱之中，食神制煞，自成一势，官星生印，自成一势，合之双美，非混也。此等似混非混，不一而足，不去不留亦可。且有似去而反留，似留而反去者，如甲生申月，丙辛透干，丙或无根，或坐绝，则丙不能去当令之申，反以丙辛之合，去辛而用申矣。此等亦不一而足，不可误认去留。且阴阳之理，至深至变，正惟似混非混，深厚难见，再三寻绎，乃悟其妙，斯为大贵。至于人命，又有官煞两停，或俱有克合，，或俱无克合，不分去留，而亦富贵者，一则日主旺甚，官煞皆轻，正赖其合力琢削，一则日主官煞俱强，喜有旺神引化。若纯官无煞，而发于煞年，纯煞无官，而发于官年者，比比皆是。总之去留之法，只是大概当然，亦不必拘执也。旧又谓官煞相连只论煞，官煞各分为混杂，相连者，谓年月也，各分者，一在年月上见，一在时上见也。诚如是，则只论连与分可矣，何必辩去留乎？又谓露官藏煞只论官，露煞藏官只论煞，是则露者必留，亦非通论也。

看正偏印法

旧书取印。喜正忌偏，此只论天干耳，若地支仿此推之，五阳干遇寅申巳亥为枭，遇子午卯酉为败，五阴干遇子午卯酉为枭，遇寅申巳亥为死，则地支竞无印可取矣，不之五阳干遇寅申巳亥是生印，非枭也，遇子午卯酉是正印，非败也，五阴干遇寅申巳亥，亦正印，非死也，惟遇子午卯酉为偏印，然子为乙贵，午为己禄，何可以枭论乎？大抵印不论正偏，但当月令而取之为格，必不可伤，即不当月令而倚之为用，尤不可伤，在局在运皆然。术家往往重财官而轻印，不知印被伤，与官被克，财被劫相同。其有时而轻者，局偶不用印也，若局用印，而无显印，则暗印宜可取。或木日取申中之壬，辰丑中之癸；或火日取亥中之甲，辰未中之乙，此需二三处有之，仿可取用。行运透出为吉，克坏为凶。仅止一点，亦不济事。总之局印太轻，须以官煞运生之，局印太多须以财运制之。若太多而强不可制，竞为下命。盖印乃生我之神，忌无弃命从印之法，又无比劫泄印之法。至于枭印克食，惟枭食两透于干，祸并见于支，而无制无化则忌。苟制化得宜，或干支异处，则亦不忌。又旧忌印行死地，亦不尽然，盖所贵乎印者，以扶其身耳，印之病死，即身之禄旺，何害之有？若但取印旺，则印之禄旺，即官之死绝，何利之有乎。

千里按：以理衡之，局中印绶太多，亦可从印，盖七煞为克我之神，倘可从，则印为生我之神，如子投母，岂不可从。任铁樵所注之《滴天髓阐微》一书载有从强之说，即此意也。印之病死，即身之禄旺，此指阴阳同生同死而言，若以阳生阴死，阴死阳生，则又穿凿不附矣。

看偏正财法

看财之法，不论正偏，只取得时得势，适当月令而有气为得时，不当月令而成象为得势。然看日干强弱为要，日干强，则当扶财，日干弱，则当扶日。旧云逢财看官者，不尽然，凡我克我生，一件入格得气，皆可取贵，但恐只此一件，便是滞物，故财与食伤，又欲其辗转生化，非必以生出克我为贵也。每见用财之命，或财轻而行生财之运，或财重而行制财之运，一生不行官煞，往往富贵，但局中运中见官煞，亦其所宜耳。苟财多身弱，又加以官煞，取祸必矣。旧谓正财乃分内之财，遇之非奇，偏财乃众人之财，得之为美，夫不安己之分，而喜取人之物，此贪夫之见耳。特正财能伤正印，偏财能制枭神，然不可因此而贵偏贱正也。旧又有恶露喜藏之说，此亦谬认财为钱币耳。即以钱币论之，源远流长，挥霍岂忧睥睨。力微势弱，扃钥何难劫夺乎？至于财神太旺，而用比劫，盖爱其助主，非取其分财，财神太衰而用食伤，虽籍其生财，亦防其泄主。若财多而强不可制，当弃命从之，行助财运则吉，行夺财助助运则凶。他如时上偏财，时上财库，日时专财，夹财拱财等格，皆多立名目，不若四柱通融取用，较为简当也。

看食神法

看食神之法，如用于制煞，则以食煞相较，煞重食轻，当扶食抑煞，食重煞轻，当扶煞抑食。如无煞可制，只以食神取用，或当令有援，或成局有势，皆妙。然须生出财神，或局中有财，或运行财地，方为有用。此神与正官相似，性情和顺，多吉少凶。旧云只要一位，此系不然。假令甲日得丙，而又见巳，乙日得丁，而又见午，斯为更美。即甲日或遇两丙两巳，乙日或遇两丁或遇两午，亦有何碍。所虑者，日主衰弱，不能任之耳。故先看日主强弱为要。身食两旺，可为贵格。然谓食神有气胜于财官，亦一偏之论也。此神最忌枭印可之，得偏财亦不畏。若满局食神日主无气，亦可从之，此乃我生之神，较之从煞则更纯，较从财则更美，勿泥旧勿从例也。或日主太旺，局中无一可倚，只有一二点食神，略成气象，则需顺行食神生旺之运为妙。如食伤相混，用食则宜去伤，用伤不比去食，盖食纯伤驳，犹之官不容煞混，煞不容官混也。至于用食见煞，虽与伤官见官不同，然克伤日主，则任食无力，抗敌食神，则养主少气。惟主多比劫，最喜煞制，主用印绶，反喜煞生耳。否则官宜不宜多见，况煞乎？

看伤官法

看伤官之法，不当月令，而局成他格，些小伤官为害，则去之，不为害则置之。虽当月令，而用以敌煞，当从煞格推究。惟局中无足取用，而伤官或当令有援，或党众有势，则用之。虽不得令得势，而日主旺甚无倚，止一二点伤官略成气象，则亦用之。用之者何？以其亦我所生，虽不如食神之纯粹，亦我之精气流通，英华发外，亦可取也。然比生出财神方为有用，否则顽而不灵，徒泄我气耳。用伤官大法，日主强健则喜财，日主衰弱则喜印，财印俱正俱偏，则恐其相争，财印一正一偏，则不嫌并露，然亦看全局理气及财印情势。有俱正俱偏而相安者，有一正一偏而相戾者，此在舒配之妙。若必如旧书所云，用财去印，用印去财，则太拘矣。旧又有以当令为真伤官，不当令为假伤官，夫以不当令而为之假，则不当令之官煞，为假官煞乎？不当令之财印食神为假财印食神乎？不知伤官无论真假，当论强弱，强则制之，伤官强而复行伤运，则日愈泄气矣。弱则复之。伤官弱而复行破伤，则日主愈无倚矣。制伤之法，印运为上，帮身次之。扶上之法，伤食运为上，比劫次之。若伤官不喜见官，正如先有比劫而见财，先有枭神而见食，必为患害。旧书譬之殴伤官长而又见官，官必不恕，则鉴矣。又为伤官伤尽，反喜见官，将劫财劫尽，反喜见财，夺食夺尽，反喜见食矣。然官亦有可见者，身弱伤强而有印绶，可以见官，官生印绶，则身能任伤也。身强财弱而有比劫，可以见官，官制比劫，则财不受夺也。否则皆不可见官，见之非惟取伤之害，而日主受克，亦不能任伤为用。次必仍行伤运克之为妙，次则食运亦可。若伤官伤尽不见官，似乎如格，而乃贫贱者，必无财之故耳。旧分五行孰可见官，孰不可见官，支离无理，关于伤官赋中，至于见煞虽非见官之比，然无印无比而见煞，则亦克主而不能任伤，不可不去。若阳刃甚有益于伤官，以其助主生伤，又能合煞也。至于日主无气，满局皆伤，当弃命从之，反倚凶神为用，行运忌坏伤相主，又未可以伤多不宜为论矣。

看食神法

食神格中有优秀者，曰木火通明，曰金白水清，曰土金育秀，今略举取用之法。木火通明格，以以春三月木日遇火为妙，妙在木旺能任火相，方进也，四月亦取，盖火当令而未燥，但木需得势通根耳。金白水清格，以七八月金日遇水为合，亦妙在金旺水相。水木清奇格，以二月癸日遇乙，及卯木为上。土金育秀格，以八月己日遇辛，及酉金为上，盖卯酉气专而清，但癸与己需得气通根耳。凡合此四格者，皆清贵上命。其喜忌之理，随格详审之。然不特此也，凡日主强旺，喜泄甚于喜克，局中官煞与食伤并见，势均力敌，照常取断。若官煞轻浅，其情恒向食伤，不必当时得令，但透干成象，即可取用，反以官煞为病神矣。术家如此等局面，只泥官煞为用，所以往往不验。是亦所谓六神通变之端，不可不知也。

看比劫禄刃法

天干各有比劫，地支惟戊己遇辰戌丑未为比劫，甲乙遇寅卯，丙丁遇巳午，庚辛遇申酉，壬癸遇亥子，皆禄刃也。盖本气纯粹为禄，本气刚暴为刃，（本字原本作异，疑有误，即如甲乙寅卯，并非异气也）凡阴阳之禄刃，交互取之，乙丁己辛癸之刃，确在寅申巳亥，向来但知禄前一位为刃，而不知阳以前为前，阴以后为前，妄为辰戌丑未为阴刃，试以阴阳同生同死之法推之，四者皆衰地，何得有刃？即以阳生阴死之法推之，四者皆冠带，何以成刃，又有为阳有刃，阴无刃者，既非通理，甚有讹阳谓羊，谓如以刃刽羊者，尤属谬谈。至于支有刃，而干见刃，谓之刃透，往往以支无劫，以干劫当之。然则支无禄，可以以干比当之耳？总之，比劫禄刃，异情而同类，皆助身之神，特比纯而劫驳，禄和而刃暴耳。比与劫，主衰煞旺则用之，身弱财多则用之。刃则取以助干，尤妙于合煞。盖刃煞皆刚暴之物，相合则如猛将悍卒，处置得宜，为我宣威奋武，人命值之，贵而有权。禄则能扶日主，亦能助贵神，旧谓建禄离租，专禄伤妻，间亦有验。然印财得时得势，此一端未便为害也。

看拱夹法

旧书取日时二干相同，日时二支中间虚一位，或禄或贵，以二支拱夹之，禄者，日禄也，贵者，正官也，二支夹拱，则不走失，二干相同，则无怪异。然舍四柱干支，止取虚位一字为格，其理岂得为确哉？或局中需禄而无禄，需官而无官，适值有此虚神，则用之亦为巧合。然拱夹虽有二十余日，而合宜者不多，除拱煞伤劫刃，虽藏有财官印，而虚神原属煞伤劫者，俱不用外。如甲寅日甲子时，拱夹贵丑字，癸亥日癸丑时，拱夹禄子字，癸酉日癸亥时，拱夹贵戌字，俱日干之旬空。甲子日甲戌时，乙亥日乙酉时，壬子日壬寅时，酉戌寅先落旬空，俱为无用。又甲戌日甲子时，仅拱亥字长生，亦无足取。甲申日甲戌时，拱夹酉字，乙未日乙酉时，拱夹申字，岂有舍显露之日煞时煞，不行处置，而反用虚拱之官者。故夹拱只有八日可用：戊辰日戊午时，拱巳禄；癸丑日癸亥时，拱子禄；丁巳日丁未时，己未日己巳时，俱拱午禄；庚寅日庚辰时，拱卯财；丁酉日丁未时，拱申财兼壬官；癸丑日辛卯时，拱寅财兼丙官；辛巳日辛卯时，拱辰印兼乙财，无正拱官者。凡虚神忌填实，忌冲破，拱夹虚神之二支，亦忌冲，行运亦然。其他旧说诸忌，俱不必论，又当推广其义，取日时拱夹，再加年月拱夹，如戊辰戊午戊辰戊午，四支中间，俱拱巳字，癸丑癸亥癸丑癸亥，四支中间，俱拱子字，可名之曰四拱，余日仿此。然凡遇拱夹，终需辩论财官诸神，勿因拱夹合法，而隧取为格局，断其荣贵也。又旧书有夹邱拱财格，取癸酉日癸亥时，拱夹戌中丁火为财，夫戌乃癸酉旬中之空亡，何取空财，亥亦癸酉旬之空亡，何能拱夹。故附论如此而削之。

看杂气墓库法

旧书生辰戌丑未月为杂气格，其说以填地不正之气，蓄于四季库墓之中，故谓之杂。夫十干之气，分布于十二支，皆正气也，何以布于辰戌丑未者，独为不正？若所谓蓄者杂，则寅巳亦各藏三支，何独不杂？况正气必宜于人，杂而不正之气，必损于人，何取此损人之气为格耳？且动称墓库，取必刑冲，夫戊之在辰戌，己之在丑未，乃本气用事，非墓也。乙辛之在辰戌，癸丁之在丑未乃本方分正，亦非墓也。特辰中之癸，戌中之丁，丑中之辛，未中之乙，乃诚墓耳。故生于四月，如用辰戌中之戊，丑未中之己，犹之用余八支中之本气。如用辰戌中之乙辛，丑未中之癸丁，犹之用余八支中支所藏，皆不特刑冲而后得力也。惟用辰戌中之癸丁，丑未中之辛乙，虑其闭藏，当求其透出，天干苟得透出，亦不待刑冲而后得力也，不能透出，乃讲刑冲，然墓神强旺，遇刑则动，遇冲则发，是为开库，墓神衰弱，遇刑则败，遇冲则拔，是为克倒。又或日主，或六神属水火，而生辰戌之月，属金木，而生丑未之月，恐其入墓，亦宜刑冲，然需看木神强弱，强则欲脱墓而出，固利疏通，弱则须倚墓以存，深嫌破坏。是亦有开库克倒之别欤，要皆未可皆取刑冲也。若土则本无库墓，愈不待言矣。至于命理多变更，有日主六神，过于发扬震动，而用此季库以敛之者，则翕辟亦随其宜耳。或曰，向传季支所藏，皆为库中物，今者之论，勿乃强分为别否？余曰，信于旧说，是乙不特墓于未而又墓于辰，辛不特墓于丑而又墓于戌，癸不特墓于辰而又墓于丑，丁不特墓于戌而又墓于未，戊则墓于辰而又墓于戌，己则墓于丑而又墓于未。是则木火金水，各增一木，而土竞有四墓矣，岂不大可怪乎？是故生月遇辰戌丑未，只照寅申巳亥等支，一例取用，先以土论，后及所藏，其或用所藏之墓神，或为日主六神之墓地，则斟酌宜否刑冲可也。

看从局法

凡看日主无根，满柱皆官则当从官，满柱皆煞则当从煞，满柱皆财则当从财，满柱皆食则当从食，满柱皆伤则当从伤。若满柱皆印绶，则无从理，盖皆生助日主，旺甚无依决矣。凡从何神，只要此神生旺则吉。若从神受克，日主逢根则凶。其不同者，从官从煞，只喜生官生煞，及官煞运。从财从食，固喜生财食伤，及食伤运，即财再生官煞，食伤复生财皆可，此其定理也。然又须看日主情势如何，所从之神，意向安在，而变通推测之，无不验矣。或曰旧但取从煞从财，今复取从官从食从伤，其理何出？盖不知命理惟取生克，克我之煞可从，则可我之官何不可从？我克之财可从，而我生之食伤何不可从？古今命如是者甚多，术家未之遍考耳。至于从局动云弃命，岂有命而可弃者乎？盖从神强甚，譬之马驰峻阪，舟饱疾风，非人力所及制，若强取收顿，必有颠坠覆溺之尤。不若从其所如，而驾役得宜，则马与舟仍为我用耳。此弃乃不弃也。或曰，不可强制信矣，行运生扶日主，何以不可，不知身在峻阪之上，疾风之中，弃马与舟而自求全，岂不速败乎？

看化局法

凡看命先看有无合化，若日干或与月干相合，或与时干相合，化作他神，则生可俱变矣。化木以木论生克，化火以火论生克，虽己合甲仍是土，庚合乙仍是金，然单己之土，丁壬两见，自以印财论，合甲之土，丁壬两见，即以木论矣，独庚之金，戊癸两见，自以印伤论，合乙之庚，戊癸两见，即以火论矣。凡化局之成否，化神之喜忌，皆详合化赋中。若旧书所载，某局生某月则化，不生某月则不化，亦不尽然。如云甲己生辰月不化，中有木气也，见戊字有损，亦为妒合也。乃又云，甲己得戊辰时化土方真，既取辰又取戊，不自相矛盾乎？若四柱中辰戌丑未全见，此反不能化，盖四支虽皆土气然互相冲掣，不成化局矣。要之化局看天干易，看地支难。不特化神贵生旺，忌死绝，更须字字理会，孰能助化，孰能破化，孰助化而反复破损，孰损化而仍可调停。至于行运，又须看日主情势，化神意向，而变通推测之。总不可粗心率略也。

更有柱中化局不真，而行运一路助化，亦能荣达，但此运过后，亦然不利耳。若世术于日干之外，余干见甲己二字，辄云化土，可作土用，见丁壬二字，辄云化木，可作木用，夫化局以日主为主，合月时乃化，即合年亦不在化例，若余干自相合，亦宜化气取用，但四柱五行，俱无一定，不甚纷纭乎矣，此虽通根得时，必无化理，勿因柱却某神，勉强借凑也。

看一行得气法

命理率取五行，然一行得气，自成局面，亦可取用。有占一方秀气者，木日全寅卯辰，为曲直格；火日全巳午未，为炎上格；金日全申酉戌，为从革格；水日全亥子丑，为润下格；土日全辰戌丑未为稼穑格，土合四方为方也。有占一局秀气者，木日全亥卯未，亦为曲直格；火日全寅午戌，亦为炎上格；金日全巳酉丑，亦为从革格；水日全申子辰，亦为润下格；土日从前。木火金水，成方成局，必三方具全方取，土得二三亦可用。凡人入格，一则须通月气，得时令；二则须时上引之生旺，勿引至死绝；三则须柱中无克无破。但蠢然顽木、燥火、刚金、荡水、浊土亦不足取。须带食、带财、带印、有生动之机为妙，惟不喜见官煞耳，行运亦如之，然细推逆行顺行，未有不遇克运者，则看原格，所带何神，如有理会，有情致，克亦不畏。若分某格畏克，亦不尽然也。至于方局较论，得方为优，盖方专一气，格易成而难破耳。

看两神成象法

两神成象格，与双飞蝴蝶，两干不杂，俱不同。双方二格等，所得五行，或三或四，无一定之理，故不足凭。两神成象者，八字五行之二，而又均停，如相生则金水各半，不遇火土混之；木火各半，不遇金水混之。相克，则金木各半，不遇火混之；火金各半，不遇水混之。只是两神清澈，所以可取。若一字不均停，即偏于一，而不入格。此等四柱不少，须详审无偏无混方取，又须有情理，无刑冲，行运一路清澈为妙。勿见柱止两神，随称上格也。

看暗冲法一

凡局中原无官星，有无他秀气可取，始亦日支相同多者，暗冲对宫之官，其力与本局官星无异，倘止二支相同，则力薄而不能冲，必须三支或四支方妙。法取丙午日，午多冲子为官；丁巳日，巳多冲亥为官，生与夏月，其力尤大。又取庚子壬子两日，子多冲午中丁己为官，辛亥癸亥二日，亥多冲巳中丙戊为官，生于冬月，其势更雄。若冲子午而局有子午，或干透癸丁己，冲巳亥而局有巳亥，或干透丙戊壬，皆为破格。行运亦然。更须生助其官，勿置七煞相混，伤官相破，此为紧要。其旧说诸喜忌，不必太拘，若飞天倒冲之名，既无其义，且费解说，故不用之。或曰凡支神同类者，俱可冲官，何独取此六日？不知六日所冲官星的确，内有兼冲财印者，绝无冲煞伤枭劫者，故足贵耳。且先以日支为主，故甲日卯多亦可冲酉，乙日寅多，亦可冲申，缘不是日支皆不取用也。

看暗冲法二

旧有井栏叉格。盖取庚日逢申子辰全，柱中原无官星，用申子辰暗冲寅午戌，则财官引俱备，得三庚尤妙，此与暗冲格相似，不为无理。但命名不经，隧开鄙谬之论。孰为井田，孰为栏，孰为叉？种种取驳，故去其旧名，而附之暗冲。旧说生子月是伤官，生申时是归禄，皆不取，然则生申月为建禄，亦不应取，夫以水冲火，利在寒肃之令，其冲有力，若水神无气之月，何足贵乎？故此格生秋冬为美，不必拘定时月，但柱中无丙丁己，及寅午戌字，即为入格，有之即为破格。若干透戊己，则能损水局，透壬癸，则引作伤官，格亦不真。故旧取三庚，盖以其纯而不杂耳。行运亦不可拘其方，只以原局斟酌之，喜忌自见矣。

看暗合法

支神六合，其气相关，局无官星，则以日支相同多者，暗邀合宫之官。其力稍逊于暗冲，然合之精当者，亦可取用。法取甲辰日，辰多暗合酉中辛金为官。戊戌日，戌多暗合卯中之乙木为官。癸卯日，卯多暗合戌中戊土为官。癸酉日，酉多暗合辰中戊土为官。必须三四支相同，其合力方真。甲辰癸卯日，喜生春令，戊戌癸酉日，喜生秋冬，其合有力。亦忌填实冲破。余日或入他格，或不合法，俱不取。或曰，凡旧格遥合、合禄、刑合皆不用，何以复立暗合之格？不知遥合诸格，皆迂回附会，理不自然。暗合则以此支合彼支，直接得当，岂可同论乎？

看六亲法一

旧取正印生我为母，偏财克正印为父，我所克之财为妻，财所生之官煞为子。命家封为定法，实则悖戾多端，请一一论之。人由父母共生，止以正印属母，岂母能独生耳？其悖戾一也。偏财故正印之配，然财乃我之所克，安能生我？其悖戾二也。夫有制妻之道，子无制父之理，偏财系我所克，是为子制父，其悖戾三也。财为妻财，又可为父，是翁与妇共矣，其悖戾四也。子与夫妻共有，至取财生官煞，将妻能独生焉，其悖戾五也。官煞克我之神，岂肯为我之子，其悖戾六也。为人子则制父为人父又受制于子，可谓聚逆矣，其悖逆七也。父之与母，既以克取，儿之于妇，亦应以克推，官煞克者即日主，是又妇与翁共矣，其悖逆八矣。为日之父者，则为日生者之祖，为日之子者，则为日生之孙，偏财实生官煞，是孙从祖生？其悖戾九也。考其凭据，不过日有夫妇然后有父子，若依夫妇父子之例，辗转推之，三党男女，错综无极，其悖戾十也。今定男以印为父母，食神伤官为子，我克之财为妻，女以印为父母翁姑，食神伤官为子，克我之官煞为夫。印不论偏正，但不遭冲克，则父母俱全，扶抑合宜，则父母双寿，更带贵气，则父母荣显。食神伤官不遭冲克，则有子，扶抑合宜，则多子，更带贵气，则有贵子。财不遭劫夺，官煞不遭冲克，则夫妻皆老，扶抑合宜，则夫妻贤淑，更带贵气，则夫显妻荣。反是则父母或不全或不贵，子或无或少或有而不肖，夫妻或克或不贤不显，此宜得其大略耳。人命常有无印而父母贵寿者矣，无食神伤官而子息繁昌者矣，无财官煞而夫妻安荣者矣。但就日主及全局观之，知其有无根气，则知其父母，知其有无生气则知其子息，知其有无和气则知其夫妻。即显露财印官煞食伤亦须以此意消息之。总之中和完好者，家门必多福庆，偏枯缺陷者，骨肉不免刑伤，此自然之理也，若兄弟但看同类干支气势如何，纯美者多或贵，亏损者或寡或贱，和洽者得力，偏驳者相乖，如无同类干支，即看日主气势如何，或生扶有情，或孤干无辅，可以知其兄弟矣。

看六亲法二

看六亲之法，旧以年为祖上，月为父母，日支为妻，时为子息，同类为兄弟，此立法之有理者。如吉神居年则祖上荣显，亦主受祖上之阴；凶神居年，则祖上寒薄，亦主不受祖上之阴。如吉神居月，则父母贵盛，主受父母之阴；凶神居月，则父母衰残，亦主不受父母之阴。如吉神居日支，则妻室皆老，主受妻室之力，；凶神居日支，则妻室丧亡，主不得妻室之力。如吉神居时，则子息繁衍，主得子息之力；凶神居时，则子息凋零，主不得子息之力。若兄弟则无定位，但看同类为吉神，则兄弟繁昌，主得兄弟之力；同类为凶神，则兄弟衰寡，亦主不得兄弟之力。此法虽难尽拘，然大概不远，与前法参看可也。若旧书更有以月为兄弟者，夫月尊于日，兄弟安能当之？柱无兄弟，犹之干无妻位，岂可强乎？

看贵贱法

阴阳有清气有贵气，人命兼得之，方享功名爵禄。凡日主高朗秀异，有拔俗出尘之相，所用格局纯粹清澈，条例井然，此清气也。日主尊严端重，有居高临众之相，所用格局，整肃宏远，规模涣然，此贵气也。得七八分清贵之气，上则公候，次则宰相卿贰，得五六清贵之气，内则京堂，外则方面，得三四分清贵之气，内则郎官，外则郡邑，得一二分清贵之气，亦一命之荣，儋石之禄。清气胜者，多居翰苑；贵气胜者，屡居要津；清而不贵，历任只在闲曹；贵而不清，出身或非科目。清贵之气，无混无破者，终身荣显。清贵之气，有上杂者，几度升沉。次文命之大略也。武命亦兼清贵二气，但清而刚，贵而威，为少异耳。爵位高下，亦以分数断之，若武命中有一段秀雅处，必能横槊赋诗。文中有一段英武处，定主拥旌开阃。或疑武不取清，人命安有浊而贵者乎。至旧书论贵，每云任某官，司某事，夫任官者或文武换职，或中外改官，一岁之内，周历钱谷兵刑，或数十年之间，回翔台阁卿寺，安得一官一事定之。至于卑贱之命，必禀浊气贱气，满柱混乱单寒，入眼易见。其有似清而实浊，似贵而实贱者，亦犹堪舆家假地，初视则美，细看则种种伪形毕露矣。其贵贱诸格，另详于后。

看贫富法

阴阳之气，有厚薄有聚散，人命禀之。凡日主及所同格局，气体充足为厚，精神翕藏为聚，气体单寒为薄，精神虚脱为。，得气之厚而聚者，上富之命也。厚而不甚聚，聚而不甚厚者，中富之命也。厚中有薄，聚中有散者，下富之命也。薄中微厚，散中微聚者，亦云衣食足给，囊匣不空。若薄而无以培之，散而无以敛之，有一必贫，兼之必极贫。又须看行运何如，或始终厚而聚，或始终薄而散，或始厚终薄，或始聚终散，或始薄终厚，或始散终聚，贫富固万有不齐耳。总之饶乏之理多端，勿专泥财神取断，自无不验矣。其贫富诸格，详列于后。

看吉凶法

阴阳之气，有善恶，有顺逆，人命禀之。凡日主及所用格局，神理和平为善，情势安静为顺，神理刚暴为恶，情势战克为逆。得气之善而顺者，一生无患，五福咸臻，吉无不利。善之中未尽善，顺之中未尽顺者，获福则厚，遇咎则轻，吉多凶少。善恶互见，顺逆不一者，吉凶参半。恶胜于善，逆胜于顺者，凶多吉少。苟恶而且逆，大败取祸不测，小则做事多乖。然又看行运何如，局善而运恶，局顺而运逆，则化吉为凶。局恶而运善，局逆而运顺，则转凶为吉。或善或顺，有一端则凶中微吉。或恶或逆有一端，则吉中微凶。至于应吉而凶，应凶而吉，则存互其人，不在命与运矣。或曰，善与顺，恶与逆，有何分别，而兼论之？不知人命有大势和平，而忌神相犹，不得安静者；有大势安静，而主气失中，不得和平者；有大势刚暴，而局无冲激，不至战克者；而主颇恒常，不至刚暴者，倘不兼论理安得而全乎。其吉凶诸格，另详于后。

看寿夭法

阴阳之气，有生死，有永促，人命禀之。凡日主及所用格局，神理常茂为生意象悠长为永，神理枯粹为死，意象短啬为促。得气之生与永者，必寿。而生与永之分数不齐，或至上寿，或至中寿，或至下寿。得气之死与促者，必夭。而死与促之分数不齐，或弱而夭，或壮而夭，或强而夭。然又看行运和如，格本应寿，而运穷凶之地，则生者死，永者促。局本应夭，而运逢力救之神，则死者生，促者永。又或虽寿而一生蹭蹬，或逸夭而多病缠绵，皆运为之也。尝考人命富贵贫贱，验者颇多，惟寿夭验者较少，盖一念之善，可以延年，一事之恶，足以夺算。苟恃命之生与永，而多形恶事；知命之死与促，而广集阴功，此则爱之不能使生，恶之不能使死，区区八字干支，何足道乎？其寿夭诸格，另详于后。

看富贵吉寿贫贱凶夭总法

术家看命，必取何局为贵，何局为富，何局为吉，何局为寿，以及何局为贫贱凶夭，此未尝悖理也。然往往有验，有不验，是有故也，局当贵而得富，局当富而得贵，富贵之美一也，足以相准矣。局当贱而得贫，局当贫而得贱，贫贱之不美一也，足以相准矣。不宁惟是，吉寿富贵，可相准也。凶夭贫贱，可相准也。富贵而凶夭，贫贱而吉寿，可相准也。故今统富贵吉寿，列上局六十，统贫贱列下局六十，人命合上局多者备美，少者次之。合下局多者穷凶，少者次之。虽然泛而无定如此，何取惟命乎？法当取上下诸局，融会贯通于胸中，而证以古人之命，学以今人之命，则相准之故彻，而有定之理出矣。即分孰富贵，孰吉寿，孰贫贱，孰凶夭，亦无不可耳。

富贵吉寿诸局

日主朗健，弱日逢生，正官佩印，正官得禄，正官驭刃，财官两旺，纯煞有制，独煞乘权，煞印相生，煞刃相辅，身煞两停，食煞相停，财滋权煞，去官留煞，去煞留官，财印相济，令印无伤，旺财成局，旺食生财，伤官用财，伤官用印，刃伤相辅，从官官旺，从煞煞旺，从财财旺，从食有财，从伤有相，合化无破，一行得气，两神无杂，暗冲得用，暗合得用，五行递生，二德扶身，二德扶官，二德化煞，二德扶印，二德扶财，二德扶食，二德化伤，日主坐贵，官星遇贵，煞星遇贵，印绶遇贵，财星遇贵，食神遇贵，月将扶身，月将扶官，月将化煞，月将扶印，月将扶财，月将扶食，月将化伤，吉神遇马，凶刃逢空，水木相涵，木火相辉，金水双清，金木相成，水火既济。

贫贱凶夭诸局

日主扶凶，主旺无倚，正官破损，官多无印，官弱无财，官轻印重，煞重身轻，煞多无制，煞轻制重，官煞混杂，印绶被伤，满局印绶，满局比劫，贪财坏印，枭神夺食，财多身弱，财扶恶煞，财遭冲劫，食多无财，伤多无财，伤多无印，伤官见官，刃星重叠，刃星逢冲，禄神冲破，从官不真，从煞不真，从财不真，从食不真，从伤不真，化局被破，一行被克，两神被混，暗局破损，暗贵填实，满局刑冲，多合羁绊，三刑破吉，三刑助凶，满局驿马，满局空亡，满局劫煞，劫煞破吉，劫煞助凶，官落空亡，印落空亡，财落空亡，食落空亡，贵落空亡，年月对冲，月日对冲，日时对冲，五行乖戾，五行偏枯，木火燥烈，火土混浊，水木浮沉，金水寒凝，水火交战，金水相战。

看富贵吉寿贫贱凶夭要法

看富贵吉寿贫贱凶夭诸局，相准之故即彻，有定之理既得矣。然以人命不尽然，是有己身之善恶焉，有家世之善恶焉，福善祸淫，必然之理。如为恶之人，命应一品之贵，而减至四五品。命应百万之富，而减至六七十万。命应百岁之寿，而减至六七十岁。命应五福全备，而减至一二。又如为善之人，命应极贱，而得一命之荣。命应极贫，而得中人之产。命应早世，而得数十岁之寿。命应诸凶必集，而免其二三。世俗之见，将为恶者，何尝不福，为善者，何尝不祸，岂知福之易损，祸之己减乎？知祸福者，非知命者也。知善恶之为祸福者，则诚知命耳。虽然，徒知之何益，是有转移之道焉？昔袁了凡先生，，遇术士推命，止于贡士而无子，因详列将来履历，始则一一神验。后遇高僧，导以造命之学，积以若干善求科第，积若干善求子息，善数既积，果登两榜而举子。术士所推，毫不验矣。故凡欲求富贵吉寿，而免贫贱凶夭者，当以积善为要。每日自记功过，必期念念皆仁，事事皆善，久必如其所愿。若恃命之善，而敢于为恶，咎命之薄，而不思挽回，此为天下至愚之人，无志之士矣。诸命法皆末耳，是乃要法也。

看科第法

看科弟之法，不外清贵，但于清贵中寻其秀气，是为科目，或秀之极，或秀而奇，则廷对及第，闱试论元。旧取木秀火辉，金白水清等格，往往有验。然五行生克合法，皆可以擢巍科。旧又取最吉之运，方发科第，不知大贵之人，即及第抡元，不必遇最吉运始贵，次吉之运可以得之，最吉之运，乃其成大权跻极品时也。若科第必登于最吉之运，则其成就有限矣。至于人之博学能文，亦从清气秀气推之，然未尝有确然之理。旧有取木火金水等，不足尽凭，若学堂逢驿马等，则又诞妄矣。

看性情法

旧分五行抡人性情。此不可拘。如木主仁寿慈，然有成局入格之木而不仁者矣。金主肃杀，然又有得时乘势之金而不杀者矣。须先看柱中神情气势，或正大，或光显，或纯厚，或英发，皆贤人也。或偏驳，或晦昧，或刚戾，或卑琐，皆不贤人也。又看取格取用，或中正显白，无所贪恋包藏，或奇巧隐曲，多所牵合攘取，则性情大端可睹矣。然后以五行推之，深见其肺腑，浅则得其梗概。其又始正而终邪者，始驳而终粹者，则行运使然耳。至于二德多善，贵人多贤，空亡多虚，劫煞多暴，理之所有。然执一端取断，断不验也。

看疾病法

旧分五行，论人疾病，未尝不合于理。但人身脏腑经络，五行具全，人命柱中运中，五行未必全备，必以某行断其病，亦不尽然。须看日主及所用格局，或朗健，或中和，或平顺，皆无疾病之命。或晦弱，或驳杂，或乖戾，皆有疾病之命也。又看其神理气势，或太过或不及，兼取柱中运中五行参合论之。即无木而就生木，克木，木生，木克之神，亦可推木之受病否。至于干支配头目手足等项，皆当以意消息之，弱必取诸病而拟议之，则名医所论。孰非五行，空须摘取医书数十百种，列于命书矣。

看女命法一

凡看女命，喜柔不喜刚，喜静不喜动，夫子喜旺不喜衰，喜生不喜绝，财印喜和不喜戾，贵合喜少不喜多，伤刃比劫，冲战刑害，喜无不喜有，此大法也。然日主过弱，亦宜生之助之，夫子太旺，亦须损之泄之。有时用财制印，用枭制食，用伤制官，用煞制刃，用刃制财，用合邀吉神，用刑冲去忌神，用之且当，凶反为吉。又有局无夫星而夫贵者，局无子星而子多者，此比暗生暗会。有夫星透露而夫贱者，有子星显明而子少者，此比暗损暗破。若夫多无夫，子多无子，则不克不化之故也。至于富贵贫贱吉凶寿夭，亦于诸格推之，但中有刚健威武之局，及暗冲暗合，用刃用马之类，女命不宜耳。若分别或贞或邪，或顺或戾，须看日主及所用格局，纯净者为贞，刚强者为戾。亦只就五行取断，勿泥旧书妄造神煞也。至旧书论女命，止许一官，不宜重见，此始两干两支，重见非宜耳。若甲官带寅而得禄。带卯而有制，此乃吉而有力，即官煞两遇去留得法，亦自无害，凡财印食伤皆然。

看女命法二

旧书女命，子辰巳年生，四月为大败，八月为八败。丑申酉年生，七月为大败，五月为八败。寅卯午年生，十月为大败，十二月为八败。未戌亥生，正月未大败，三月未八败。又巳午未年生三月，申酉戌年生六月，亥子丑年生旧月，寅卯辰年生十二月，具为寡宿。皆每年取一月，夫一月之中，生女几千万亿，安有皆败皆寡者。况不论四柱，而独论一字，是有理乎？尝考富贵偕老女命，犯败与寡者甚多，其为谬说决矣。若不及辟之，或婚姻将谐而被破，或夫妇已配而相怨，或翁姑因此而憎弃，岂误人岂少哉。世俗父母，往往托星家合婚，遂造种种谬说，如三元男女几宫，虽载于历，然理亦不确。乃以男几宫，女几宫配成生气福德天医为上，配成游魂归魂绝体为中，配成五鬼绝命为下又有胞胎冲骨髓破，铁扫帚，及益财，退财，守寡，相厄，相妨等凶。皆以生年月取之，尤为诞妄。即女命亦有值败寡及诸凶而验者，尝取而推之，其四柱本自不美，安可借之以实谬说乎。总之男家择女，女家择夫，只照四柱常理，取其中和平顺者而已。婚后吉凶，听之于天可也。

看小儿命法

人命自一岁至百岁，遇吉则吉，遇凶则凶，少之所喜所畏，老亦喜之畏之，老之所喜所畏，少亦喜之畏之。术家有少怕死绝，老怕长生之说，不知长生收岁，时序则然，少壮老耄，年龄则然，自量年齿，而取法时序，为人之道则然，以之论命则不然。太旺而复遇长生，稚年可夭。太衰而复行死绝，晚岁亦亡。命之当抑者，孩提亦喜琢削。命之当扶者，黄考亦喜滋生。故古来谈命家，小儿老人，未尝别立法则，不知何人，妄造小儿关煞，传世既久，狡狯之徒，借以恐人父母，增造日多，名目不啻数十，考其起例，大率生于某年某月，遇某字为关，其理毫无所出。夫合观四柱，尚多难决，安有具一字而可断生死者。乃偶合则曰果然某关某煞为害，不合则曰好命非关煞所能伤。又或以游关无煞，有煞无关为解，尝考小儿命，有犯种种关煞，而成立者，有不犯关煞，而夭者。总之只照生克定理取断可也。或疑小儿之与成人，毕竟有不同处，此法殆不可废。然则老人之与少壮，亦毕竟有不同处，何不立一老人命法耳。

卷二

赋 二十篇

总纲赋

年月日时，列为四柱，天干地支，辩其五行，以月令为提纲，得时者荣，而失时者悴，取日干为主宰，益我者喜，损我者憎（我字指日干）。爰查诸神之区别，皆因命主之克生。克我者，阳克阴，阴克阳，为正官，反是则有七煞之号（七煞亦为偏官，反是，指阴阳，非指生克，下仿此。）。我克者，阳克阴，阴克阳，为正财，反是则有篇财之名。生我者，阳生阴，阴生阳，为正印，反是则有枭神之目（枭神亦称偏印）我生者，阳生阳，阴生阴，为食神，反是则有伤官之称。同我者阳见阳，阴见阴是为比肩而可用。异我者，阳见阴，阴见阳，是为劫财而起争。古今分六格兮，六，未足以尽干支之理，（官煞财印食伤，乃是六格）旧取一用兮，岂能尽喜忌之情？（旧以用神专一为贵，然用神之力不逮，亦当再取相神助之。）。为印为官为食神为财，虽正而有时不贵。曰枭曰煞曰伤曰劫，虽凶而间亦有祯。有病方为奇，然究竟议抑议扶，仍归纯粹（八字有偏倚者，得补救之神，仍为英奇，补救者何，即强者抑之，弱者扶之，是也。）。无格可取用，若大端有体有用，亦主光亨。格局纷纭，是者宜从，而妄者比辟。神煞杂乱，多则无主，而简则可从。总之命贵中和，偏枯终于有损，理求平正，高远不足为精。

格局赋

总纲既定，格局宜详，月令所得何支，依之取断，柱神所有何类，参以酌量。偏正不必甚分者，曰财星，曰印绶。阴阳必应各取者，曰官煞，曰食神。月遇禄神，未可推为领袖，月逢刃曜，又何取此凶狂。格从司令而来（司令即月令），此实以经顺理。格由他神而取，盖为舍弱用强，（详参卷一，看命总法。）。逢官看煞，逢煞看印为要（用官最忌煞混，故必需看七煞何如。用煞最忌身衰，故必须看印煞何如。）。用财畏劫，用食畏枭是其常（劫能夺财，枭能夺食，故畏。）。若全局无官星可言，则暗格亦取，或日主配他干而变，则化局可商。其余外格多端，半皆诞妄，更有纳音诸法，益以咣洋。总之先定何格以推，则喜忌自见，随取何神为用，则休咎弥章。或止恃一神，始终相托，或兼求他用，变化无方。至于气象茫茫，论格既无可取，神情泛泛，言用亦无足当，此则深求反凿，浅论为长。

行运赋

格局既分，荣枯之分已具，运途参考，否泰之理斯完，从生月而推，递行前月后月之建，以男女为别，乃分顺行逆行之端，男生阳年，女生阴年，则以未来取用。男生阴年女生阳岁，则从已往详观。计生辰之离节，凡有几日，知人命之交运，应在何年。一日则为四月，虽片时而必扣，三日为一岁。苟缺月而勿宽。一运管十年，荣枯有准，五行配四柱，休戚相连，宜与不宜，全凭格局，利与不利，但问日干，破格者，值之为戚，助格者，遇之为欢。日弱扶之而气盛，日强抑之而美全。旺日复到旺乡，必罹悔吝。衰日再行衰地，定主摧残。吉若财官印食，喜于相见（行运中固喜见财官印食，然亦需看日主之气势何如，能否应付。）。凶若刑冲枭劫，多主不安（行运中固忌刑冲枭劫，然果日主气势有余，应分四项而论，非枭与劫，逢刑冲也。）。但吉而无情，亦难吉论，苟凶而有余，不作吉论。运重支，然须合干神兼论。运虽忌岁，亦难上下截看。火若在天，下有水流而减曜。金于处地，上逢火灼而失坚。木火同来，十年并暖。水金相济，一运皆寒。（所谓一运者，一干一支是也，虽不能截断分论，然果干害支，支害干，其吉凶之力，未尝不减轻，干助支，亦未尝不加重耳。）取神煞以评，实在干支而较缓。谓交接必咎，岂行运福利而亦然（俗谓交运脱运之际）。然凶运既去为殃，是离任之官，犹能行令。言吉运未来作福，将候选之职，遂可操权。（凶运既去，自无祸害，吉运未来，安有瑞祥）。命吉运凶，若良马坚车，阻险道而难进。命凶运吉，若破帆敝楫，乘顺风而亦前。行运此大略，通变难以言宣。

流年赋

大运司十载之休咎，流年管一岁之穷通。岁干如君，固应从重，岁支为辅，实则同功。先观岁与日干，或为利，或为害，此详岁与大运，或为顺，或相攻，或问其有无会合，考其宜否刑冲。大抵命之所喜者，自非运所忌见，命之所恶者，亦非运所乐逢。岁与运战争，须凭原局之中，有神救解，岁与运和睦，若系主干之吉，加倍兴隆。或谓犯岁而致灾必重，或谓合岁而引悔成凶，夫犯必日之财官，非正即偏，有何不利？合必日助之正配，非官即财，正喜相逢，惟衰官不任财官，反罹其祸，非太岁每逢克合，必害厥躬（凡日干犯太岁者，如甲见戊，乙见己之类，皆为偏财。太岁合日干者，如甲见己，乙见庚之类，非正财即正官，倘日主气势有余，得此反主奋发）。先遇是物而安，后遇是物而危，由运途亨蹇之异。初见斯神而喜，复见斯神而畏，因岁建上下不同。上来降祥，而为支所生，则弥增福力，下欲逞虐，而受干之制，则半减凶锋（流年干支，固不能截断分论，然以上半年属干，下半年属支。然果岁干为喜神，而又得岁支生之，未倘不可弥增福力。岁支为忌神，得岁干制之，未尝不可半减凶锋）。木若司年，至金月而阴浅。水如禀岁，涉冬令而波洪。岁运并临，灾祥庚大。干支同类，势力尤雄。煞年而局食先强，岂能相难。（日主虽衰，而原柱食神得势，即岁逢七煞，亦不为害，盖食先煞后，食可制煞也。）。劫岁而运财方盛，亦止得中（运行财地，其财方盛，虽遇劫财流年，亦不至损失。）。举此为例，其类可充。至本年每月之吉凶，仿此推究，若逐岁小运之谬妄，不必研穷。

正官赋

阳可阴日，阴可阳神，类官民之受治，固理顺而势驯。甲见干辛支酉，乙遇天庚地申，或辛藏丑戌，取为甲配，或庚盛己地，扶作乙君（假如甲木日干，以辛金为正官，酉丑戌三支，所藏辛金，亦正官也。乙木日干，以庚金为正官，申巳二支，所藏庚金，亦正官也。）。旺相而荣华分定，清纯而富贵无伦。佩印为荣，印过亦虞泄气，得财取贵，财遇劫先恐倾根（如甲木以辛金为官，癸水为印，若癸水重逢，盗泄辛金元气，岂官岂能为我用乎？若得己土之财，以制癸水，仍可取贵，假如己土又被木劫去则根本倾危矣。）。深恶伤官为累，更嫌失令不尊。阳日食神贪合而忘官可虑，（阳日正官，怕食神来合，合则官力微矣）。阴日食神，成党亦损贵不真（食神虽不能损官，然与官究属不利）。逢冲破兮，贵元必坏。值刑害兮，秀气不纯。若七煞相混，尤四柱之最嗔。唯克合之有方，斯能去病（煞来混官，如有合煞克煞之神，其煞亦不能害官）。苟气势之相抗，无不伤身（官煞之势均力敌，则去留两难，其身能不受伤乎）。至于行运之爱憎，仍同取格之喜忌，临财向旺起白屋以凌霄。遇煞逢伤，自青云而坠地。行死绝兮，重则职夺，而轻则秩卑。见刑冲兮，大则灾来，而小则病至。食印得力，虽煞运不至奇殃（食能制煞，印能护身，虽行煞运无妨）。官贵轻微，即印乡亦为未济（官轻再逢印泄，其力更轻，安有济乎）。官根太弱，食神运亦有剥官之嫌。官势太强，财旺运岂无欺主之敝（官旺再行财运，则日主更弱矣）。要皆因时令为屈伸，先当辩日干之隆替，若乃满柱皆官，衰干无气，当委命以从官，勿抗衡强制，财官旺地，遇之而一路皆宜。食印两神，逢之而多端不利。伤官之运，立见倾危。身旺之乡，必多灾异（此指从官格言）。总之官只是官，总重叠不应作煞。官又见官，乃枝节无荣多议。真官正印，命贵煞之上流。贵煞贱官，特后生之妄意。

偏官赋

阳为阳克，阴与阴争，从日干而数去，盖具七位，处同类而相贼，故号煞星。壬与亥而克丙，癸及子而伤丁，申内有壬，丙逢必害，丑辰伏癸，丁遇无情（假如丙火日干，以壬水为偏官，亥申两支，所藏壬水，亦偏官也。丁火日干，以癸水为偏官，子丑辰三支，所藏癸水，亦偏官也）。斯神先须处置，他物方可推评，或食神制之，而驯其强暴；或印绶化之，而变作和平；或伤官敌之，而两凶具解；或刃星合之，而一将成功。驾驭得宜，取作偏官之用，威权不亢，乃为大贵之征。正印食神，化与之何妨并见，偏财枭印，生与化未免相撄（偏财能生煞，枭印能化煞，互相抵触，并见非宜）。日主甚强，即无制不为煞困，正官相杂，但无根亦从煞行（如正官无力，虽与七煞混，仍从煞行）。去官不过两端，用食用伤皆可（去官留煞，必须食神伤官）。合煞总为美事，合来合去宜清。独煞成权，职具清要。众煞有制，身掌权衡（众煞有制，要日主强旺则吉，主弱不显达）。煞生印而印扶身，龙墀高步。身任财而财滋煞，雁塔提名。若煞重而身轻，非贫即夭（煞重身轻而无制，即贫夭矣）。苟煞微而制过，虽学无成。在四柱总宜伏降，谁谓年逢勿制（俗谓年干七煞不需制伏，非是）。以一位取为权贵，何必时上专称（一煞纯清，只要日干有气，无论在年月在时皆妙）。至运途须辩吉凶，必身煞两相审查，煞旺于身，扶身抑煞为佳，身旺于煞，遇煞临财方发。煞旺复行煞地，立见凶灾。制重再行制乡，必然穷乏。若乃满盘克我，强不可降，日主无依，弃而从煞，行助克而弥亨，遇滋而根反拔（此指从煞格言，滋根即扶身也）。阴日之为顺，终无变更。阳日之从为逆问参穷达（阴日从煞最佳，阳日从煞，未必尽善）。亦有煞会生我之局，功籍栽培。迨乎运行破印之乡，卒遭克伐（煞会印，乃化煞为生也。故曰功籍栽培，及至运入财乡，破印生煞，有不卒遭克伐者乎？）。总之，制凶作吉，全凭调伏之功。借煞为权，妙有中和之法（身能任煞，煞即为权）。但见煞凌衰主，究必倾危，勿为格得煞神，遂夸轩豁。

正印赋

阳生阴日，阴生阳干，譬居官而受印，爰享禄而持权。甲逢亥子而神旺，乙遇壬亥而根坚，申中之壬得气，而乙邀栽培，丑辰之癸透干，而甲籍生全（假如甲木日干，以癸水为正印，子丑辰三支，所藏癸水，亦正印也。乙木日干，以壬水为正印，亥申两支，所藏壬水，亦正印也。）。助正官而弥增荣显，化凶煞而妙有周旋。倚亦扶身，印旺兮不愁衰弱。取之为格，印破兮立见屯占。子众母虚（子字指比劫，非食神也），盖因比劫重叠，母多子病。只为枭正连绵，印得力兮，且忌贪财而坏。印太过兮，反以见财为欢（财能坏印，取印为用之命，不宜见财。若印多之命，又必须财制之也。）。阴干死处实生，不以死论，阳干败地即印，岂作败看（以阳死阴生，阴死阳生论，如乙木虽死于亥，亥中有壬水正印，故曰阴干死处实生。如甲木败于子，子中有癸水正印，故曰阳干败地即印。）。至推究乎运途，须先审乎格局，入他格兮，不尽以印为重轻。取印格兮，斯专以印为荣辱。官煞之地，喜其相生，财食之乡，虑其反复。当生印重，喜逢财而得中。原局财多，恐见印而不禄。若日干旺地，固印死而非宜（如甲日而行卯运，乃日干之帝旺，即癸水正印之死地，此以阴阳同生同死论，水长生于申，死于卯也。）然印绶旺乡，亦官死而何福（如甲日而行子运，乃癸水正印之旺乡，即辛金正官之死地，亦即阴阳同生同死论，水长生于申，旺于子，金长生于巳，死于子也。）。故论印财之先后，不必拘隅，惟问日主之旺衰，庶无偏曲。

偏印赋

阴来生阴，阳来生阳，是乃偏气之养育，非同正印之慈祥。丙遇甲寅兮，及亥中之甲，皆赖之以生焰。丁逢乙卯兮，及辰未之乙，均依之以发光。（假如丙火日干，以甲木为偏印，寅亥两支，所藏甲木亦偏印也，丁火日干，以乙木为偏印，卯辰未三支，所藏乙木，亦偏印也。）惟克食最凶，故有枭神之号。倘生身有用，亦为佐主之良。恶煞得之而化其暴悍。伤官用之而御其强梁。身旺食轻，逢之而必遭吞啖。官多印缺，借之而亦荣昌。若甲丙生亥寅之月，庚壬产巳申之方，理取长生，不以偏论，根同真母，岂作枭详。日干太旺兮，有枭愈增其亢历。比劫为欢兮，得枭益助其猖狂。求以制枭，偏财胜于正财，较为有力。依之为命，偏印胜于正印，不可遭伤。食神入格兮，见枭深愁损害。枭神结党兮，得食立见灾殃。原局固斯取断，运途亦如此酌量。

正财赋

阳日克阴，阴日克阳，譬己财之听我享用，若正供之应得轮将。甲见己与丑未兮，及午中之己，皆堪取用。乙逢戊与辰戌兮，并寅巳之午，亦可推详（假如甲木日干，以己土为正财，丑未午三支，所藏己土亦正财也。乙木日干，以戊土为正财，辰戌两支，所藏戊土亦正财也。）。清而入格兮，贵显不须官煞。浊而成局兮，富饶亦甲乡邦。无破无冲为美，得时得位弥昌。生官而庙廊赫弈。滋煞而台阁轩昂。夺财兮劫凶于比。生财兮食胜于伤。财喜藏兮，无气之藏，不如显露。财爱库兮，失时之库，无异凶亡。官煞叠逢兮，财清易泄。刃禄得力兮，财中无妨。身旺财微，须籍食伤生发。财多身弱，反滋比劫相帮。夏月遇火旺多金，丰盈异众。春时衰土临众水，聚散无常。财带凶神，或因财而祸殃突至。财居空绝（一空亡，二绝地），总有财而受用不常。财喜煞兮，盖喜其克降比劫。财妒印兮，盖妒其损害食伤。至推运道之枯荣，全看日干而探索。日旺兮喜财运以为荣，日衰兮临财乡而弥弱。多财而运逢凶弟，衰主蒙安（四柱财多，而运逢比劫，转危为安。）。贪财而运并煞官，群凶肆虐（四柱财多，而运逢官煞，似安实危。）。财神结党，行印运而灾来。比劫成群，遇财乡而难作。故知财虽养命，总非弱主能胜。印即扶身，勿于旺财相角。若满局之皆财，乃弃命而相托，行旺财之运，倍见荣化。遇生身之乡，立见凋落（此指弃命从财而言。）。大抵从煞者，煞生印绶，即嫌命主萌芽。从财者财生煞官，反喜日干剥削。故从煞之运，仅生煞与煞地宜行。而从财之运，凡生财与财生皆乐。正财偏财无异，皆可相从。阳从阴从较殊，贵乎斟酌。总之，借财为喻，原非专指金银。用财多端，不比侈谈囊括。

偏财赋

阳克阳类，阴克阴侪，乃借他干之正配，故称日主之偏财。丙见庚申兮，巳地亦生庚可取。丁逢辛酉兮，丑戌皆夹辛以来（假如丙火日干，以庚金为偏财，申巳两支，所藏庚金，亦偏财也。丁火日干，以辛金为偏财，所藏辛金，亦偏财也。）。为忌为宜，略与正财无异，在格在运，亦愁比劫为灾。惟克制枭神，最为且当。如遭逢正印，喜不相乖。干遇兮，只是财神，更无他理。支藏兮，每见他物，贵在取裁。正与偏具美兮，不嫌杂见。财与命相停兮（日干之势力，与财相仿，谓之财命相停。），乃为和谐。至弃命之喜忌，以正例以推排，羡为横财，非理之妄谈当辟，专尊时上，相延之锢见宜开。

食神赋

阳自阳生，阴从阴育，譬人子赖亲以生，犹人亲食子之禄。甲逢丙巳兮，寅位丙生。乙逢丁兮，未戌丁伏（假如甲木日干，以丙火为食神，寅巳两支，所藏丙火，亦食神也。乙木日干，以丁火为食神，午未戌三支，所藏丁火，亦食神也。），有气兮，不减财官。成格兮，可见寿福。煞星相遇，寇焰顿衰。日主受伤，母仇能复（七煞为日干之寇仇，食神为日干之子息，七煞太盛，日主受伤，得食神以制之，寇焰顿衰。即子复母仇之义。）。阴日得之兮，最能降煞，而定国安邦。阳日见之兮，兼可佐官，而禀钧当轴。子如无子，缘坐空乡。儿又生儿，方成美局（食神坐于空亡之地，故曰子如无子。食神复自生财，故曰儿又生儿。）。盖食神取贵，须观财气通源。若食格遭戕，全为枭神肆毒。印官多见，亦属非宜。比劫叠兮，还愁不足（官印重逢，其食神比致力薄，故曰亦属非宜。比劫叠见，还愁不足者，即徐大升所谓木多火炽，火多土焦，土多金埋，金多水浊，水多木漂之义。）正当月令，不虑空虚。略杂伤官，便成混浊。主强食寡兮，贫罄瓶垒。主弱食多兮，灾生口腹。至行运之美恶，亦准此以推求。患食之多，即遇枭亦为有用。虑食之寡，惟制枭乃可无忧（食神既多，势必盗泄日干元气，故喜枭神以制之。食神既少，又见枭神以克之，其食神比难存在，故喜逢财以制枭也。）。有食不见财来，何异尘羹土饭。用食忽逢枭至，正如振臂扼喉。若乃满局食神，亦依弃命之例。一线孤主，宜为从食之谋。行其旺相之方，不待满篝致祝。遇其死绝之地，定知覆贻羞。最喜财乡顺生，而欢如酬酢。且嫌印强运制，而祸起仇仇。行官煞兮，虽所克而宜酌。逢比劫兮，似得生而有尤（指从食格）。总之，食之党类虽多，不作伤论。食之性情本粹，岂与伤侔。

伤官赋

阳由阴育，阴自阳生，原非气类，专克官星。丙逢己与丑未兮，午中之己，亦能盗丙。丁见戊及辰戌兮，寅巳之戊，均可病丁（假如丙火日干，以己土为伤官，丑未午三支，所藏己土亦伤官也。丁火日干，以戊土为伤官，辰戌寅巳四支，所藏戊土，亦伤官也。）。窃命主之原神，既非良善，伤日干之贵气，更肆纵横（此言伤官之敝弊，既泄日干，又克正官。）。然善恶何常，但需驾驭。而英华发外，多主聪明。遇煞而议合留，或滋其用，需财而求生发，亦赖其能（此言伤官之利，既可合煞，又能生财。）。稍杂食神，止以伤论。既成伤格，当以日评。日旺者用财，兼以泄其凶暴。日弱者用印，俾其服我使令。月令之伤为深，深而且强，当制之而勿纵。他处之伤为浅，浅而可用，宜扶之使勿倾。若见官之可否，须就局以权衡。或有印，或多比，官见不为大害（伤官太旺，固嫌泄气，正官再见，更虑可身，若得多数比肩以助之，自无大害。）。或少印，或无比，官逢讵是休征。乃有轻看四柱，强别五行，谓火土，土金，宜伤尽者，以水木之官为无宜。谓水木，木火，可见官者，以土金之官为相成。夫以理言之，有用则皆有用。以势论之，无轻则皆无情。即金水之伤，恶寒，或因得火而温暖。乃火土之伤畏燥，何不借水以澄清。固宜因命干以取舍，更需随时令为重轻（此乃开旧载火土伤官宜伤尽，金水伤官喜见官之说。）。行运宜然。取裁贵当，伤重复行伤运，主气尽而而凋枯。伤轻复到克乡，用神残而怅怛。或先财后印，必印不与财战者，乃能扶吉而抑凶。或先印后财，必财之不为印害者，始为有得而无丧。多比多劫之旺主，因遇官而伤乃弥清。失时时势之衰干，岂加官而身能无恙。总之，首以见财为要，无财兮，虽巧慧而究必贱贫。虽以得印为佳，用印兮，能均停而自然荣畅。若乃满局皆伤，逞凶无状。亦须弃命以相从，必宜顺势而勿抗。惟财神相遇，可曲引其性情。苟印运忽来，必相争而倾荡（此指从伤格言）。较食神终非善类，不喜多逢，用伤官究属偏锋，无庸深尚。

比劫赋

阳逢阳类，阴逢阴类，是名为比。阳逢阴朋，阴逢阳朋，是名为劫。其气虽同，其情不协。皆取天干以推，不为天干而设。甲憎甲乙兮，亥生寅禄及卯刃，安可同科。丁忌丙丁兮，午禄巳旺并未衰。各自有说（甲见甲木为比肩，见乙木为败财，见亥为长生，见寅为禄，见卯为刃。丁火见丁火为比肩，见丙火为劫财，见午为禄，见巳为帝旺。详见卷一看比劫禄刃法。）。比则辅主之力胜，而见财亦侵。劫则相主之义轻，而多财尤切。衰干失令，比可仗而劫亦堪依。亢主乘权，比增威而劫亦加烈。惟合煞，于阳日有功（阳日之败财，皆可合煞）。而敌煞，使阴干不怯（阴日之劫财，皆可敌煞）。正印见之而荣分。真官遇之而贵窃（比劫能泄印气。故曰荣分。比劫能抗官威，故曰窃贵）。食神遭之而致养不专。伤官依之而逞凶难折（比劫为滋生食神之神，亦为滋生伤官之神，资生食神犹可，若资生伤官，则流弊多矣。）。不问藏财露财，并受其殃，惟有正官偏官，可除其孽。论局兮，但依此理。断运兮，亦无他讯。总之，四柱排推，六亲取用，不须多见斯神。即是两干不杂（如甲年甲月乙日乙时），一气相连（如丁年丁月丁日丁时），未必便堪欣悦。

禄刃赋

阴阳诸干，禄刃互例，禄是本气，入命以为喜神。刃则异情，劫财故张杀势。禄泥月日时支取格，遂有此喜彼忌之殊。刃兼戌辰丑未推详，盖昧阴后阳前之义（详见卷一看比劫禄刃法）。夫一字之禄，可以格言，岂四柱之神，尽从闲废。禄得力兮，不过扶日有功，禄太多兮亦恐伤财不利。谓日禄归时，憎官爱伤者，固谬妄之谈。谓建禄专禄，离祖刑妻者，亦拘牵之议。至阳刃在子午卯酉，阴刃在巳亥寅申，皆劫财之恶曜。诚害物之凶神。惟阴日取以帮身，变衰成旺。而阳日用之合煞，转害为恩。煞刃相须兮，一缺而威权不振。煞刃相济兮，两停而势位弥尊。阴刃传讹，祸福故无确验。阳刃取断，喜忌亦多妄分。凡支均不宜逢，何独时逢切忌。在局既云喜合，岂应岁合偏嗔（俗谓刃忌时逢，亦忌岁合，毫无义理，殊不足言。）。多见兮，定能为祸，遇冲兮，必致遭屯。总之，禄之与干，一德同心，助诸格皆为有益。刃之为物，多凶少吉，必弱主方喜相亲。

从局赋

日主无根，势屈不堪培植，他神满局，党多难以伏降，贵达权以通变，以舍弱以从强。从煞其常，正官理应同例，从财固美，食伤力亦相当（旧书谓日主无根，可以从煞从财，其实日主果系无根，官亦可从，食伤亦可从耳。）。惟印多则无从理，盖母众反作子殃。凡所从之神，被克则为破局。此已弃之命，逢根即属不祥（从局既成，最忌行反对行从神之运。如从财之土，则忌行水木运。从官煞之金，则忌行木火运。从食伤之水，则忌行土木运。余仿此。）。从神遭遇资扶，知福力之深厚。从神辗转生育，喜秀气之发扬。从之上者，则贵登台阁，从之次者，亦富拥仓箱。若岁运不齐，岂终身能无少驭。苟制化有道，则大局仍自无妨（如从土之财，行火土运最好，倘岁运竞逢水剂之，或干支合冲化解之，亦可无妨。）。更有主带微根，真假而而未净，运行弃局，假成真而亦昌。但运过还妨凶发，必局纯乃得福长（日主衰弱，达于极点，虽略有奥援，稍带微根，亦可作从局论，但不真切耳，然必须运行所从之神，始可得志。过此仍妨凶发。较之纯粹从局，究远逊也。）。

化局赋

四柱取格为真，固宜审酌，十干遇合而化，尤贵推寻。甲己合而化土，乙庚合而化金，丙辛合而化水流湿，丁壬合而化木成林，并戊癸合而化火，皆阴阳配而同心，甲遇两己，己遇两甲兮，凡见二争而非化。甲畏庚克，己畏乙克兮。但遇一则妒而相侵（一甲遇二己，一己遇二甲，乃是争化。盖二者争一也，甲己联合，遇庚遇乙，乃是妒化，盖甲畏庚克，己畏乙克也。）。有丁有壬双露，则其局必败。或丁或壬单见，则为害不深（甲己化土格，单逢壬字，或单逢丁字，为害尚浅，箬丁壬并见，联合化木，与甲己化土，极端反对，则为害深矣。）。总之克我我生之木金，忌其相见。生我我克之水火，喜其加临（此指甲己化土格言，故忌化木克我，化金泄我，若化水润土化火暄土，此皆为化土所最喜者，余类推。）。若辩化局之假真，全察地支之情势，先观月气，乃化神根本之乡。更重时支，必化神生旺之地。时趋绝处，化必不成。月属他神，化尤难冀。年支稍远，亦需与化无乖。日支稍亲，更求与化有济。迨行运之吉凶，同原主之则例，遇助化之物，则气势加隆。值破化之神，则程途不利（如甲己化土格，行火土运，与化土声应气求，固为助化，既行戊运而命中有癸，癸运而命中有戊，化火暄土，行丙运而命中有辛，辛运命中有丙，化水润土，亦为助化，其益无方，故气势即加隆也。若行丁运而命中有壬，壬运命中有丁，化木克土，行乙运而命中有庚，庚运而命中有乙，化金泄土，即是破化。故曰程途不利。）。化神一路如意，通显无疑。化神一字还原，灾危立至（既无克破刑冲之运，亦无争合妒化之途，即是一路如意。如丙辛化水格，逢丙运或辛运，争合妒化，致丙辛化水不纯仍是丙火辛金，为之还原，灾殃立至，自属不免矣。）。然而局多变化，即假格兮，得运亦可成真。理实圆通。虽克神兮，合亦非深忌（化局真假不一，然有真格变假，假变真者，当于原柱及所行之运消息之，果所化之神，气势有余，虽原柱与行运，略见克泄之神，亦不得谓为深忌也。）。至于取必辰字，谓龙飞方是化神，则凡遭遇寅支彼虎变宁无化意。况五行各异爱憎，且一库有何情致，若此荒唐，亟宜废置（旧谓逢龙则化，龙，辰也，甲己得戊辰，戊属土，故化土。乙庚得庚辰，庚属金，故化金。丙辛戊癸丁壬皆然。非谓原柱见辰，始言化局也。）。

一行得气赋

五行合宜，固为吉利，一行得气亦主光亨。木火日而或方或局全逢，则为曲直炎上之格。金水日而或方或局完具，乃有从格润下之名。土日四库具全，当以稼穑取用。支位三神有力，亦以稼穑推评（详见卷一看一行得气法）。皆占一方之秀气，不同六格之寻常。所爱者得时当令，所利者遇旺逢生，但体质亦觉过专，引通为妙，而精神必有所响，审查需精。水局见火，火局见金，斯乃财神滋养。金局生水，水局生木，是为秀气流行。大抵禀令成方（如甲木日主，支全寅卯辰，即成方也。生立春后或谷雨前三日，即禀令也。），则福禄禀臻，而位登显要。即是失时得局（如甲木日主，支会亥卯未，即为得局，若生未月，即稍嫌失时。），亦功名不误，而身获康宁。若原局微伏破神，须运有合冲之妙。苟行运偶逢克地，贵柱有克化之神。总之，干乃领格之神，阳气为强，而阴气为弱。支乃会格之具，方力较重，而局力较轻。

两神成象赋

道有时乎取奇，一行独秀，理更妙于用耦。二气双清（四柱中只有二干二支，而又仅占两行，或水木，或木水，或火土，或土金，或金水，或木土，或土水，或水火，或火金，或金木纯粹不杂，故曰双清。），或水或金占四柱之各半（各占二干二支之谓）。或木或火，判两类而相停，相生必欲平分，无取稍多稍寡，相克务须均敌，切忌偏重偏轻。如用水金，彼火土岂能夹杂。倘取水木，则土金不可争交，格既如斯而取，运亦仿此而行（如金水各占两干两支，曰金水相生格，行运金水最佳，火土大忌。如水木各占两干两支，曰水木相生格，运行水木最佳，土金大忌。）。一路澄清，必位高而禄厚。中途混乱，恐职夺而家倾。故此格最难全美，而看法贵在至精。若生而复生，乃是流通之妙。倘克而遇克，亦为合和之情。或为理仅两神，似嫌狭小。不知格分十种，尽费推详。

暗冲暗合赋

正格出于柱中，精详有准，用神在于柱外，变化无穷。局无一点官星，须寻暗贵。支有三种同类，可动对宫。法或用冲，盖取势相激发。格或用合，则因理本和同。如丙日遇午多，冲癸官于子位。辛日逢亥众，冲丙贵于巳中。用丙午丁巳之日者，喜生炎夏。用辛亥癸亥之日者，妙产严冬。又如甲日辰多，和酉内辛金气协。戊日戌众，合卯中乙贵情通。用甲辰之日者，春时为美。用戊戌之日者，秋冬有功。更有庚日得申子辰，全逢润下，对宫有寅午戌，可以相冲。总之所冲所合之神，切忌柱中填实（如丙午日，原柱叠见午字，并无一点正官，籍此午字暗冲子中癸官，假使行运逢癸逢子，填实癸官，必咎戾。若原柱已有癸字或子字，虽午字重逢，以不得以暗冲格论。）。冲彼合彼之物，亦妨他曜相攻（如丙午日，午字重逢，而原柱有未字合午，或己字伤癸，亦不得以暗冲官格论。）冲格果真，凤阁鸾台赫奕。合格如确（如甲辰日，原柱叠见辰字，并无一点官星，籍此辰字，暗合酉中辛官，此暗合正官格也。使行运逢辛逢酉，填实辛官，仍以破格言凶，若原已有辛字酉字，虽辰字连逢，亦不得以暗合格论。），玉堂金马雍容。盖冲则直冲，非午破卯破之迂回克出。而合则竞合，非子遥丑遥辗转相逢。故置彼而取此，实势顺而理从。

女命赋

命殊男女，理应阴阳。易著坤贞，美莫美于柔顺。书称家索，忌莫忌于刚强看夫星全平官煞，次推子息，兼取食伤，财以资夫，宜轻宜旺有别。印虽扶主，用偏用正当详。或枭或刃或伤，如逢必害。为冲为刑为合，多见不祥。若乃得气正官，遇财扶必应凤诰。乘权独煞，有食制定拜龙章。伤官入格而不见官，芝兰竞秀。食神有气而无夺食，瓜瓞无疆。柱乏夫星，财成象而良人必贵（原柱虽无官煞，而财星有气，故良人必贵。）。局无子曜，夫乘旺而后嗣必昌（原局虽无食伤，而财官当旺，日主有气，故后嗣必昌。）。官若太强，反取伤官为用（官强则身弱，取伤制官，使得其平，夫反发旺。）。子如过旺，却宜枭印相当（食伤太旺，则日柱倾危，得枭印以调剂之，子竞蕃衍。）。比劫帮身，毕竟争官分食，德贵扶主，自然增幅消殃（德者，天月二德。贵者，天乙贵人。）。若运途之宜与不宜，即原局之喜与不喜。夫荣子茂，皆因损益适中。克重为轻，岂亦倡随敌体。性情和戾，但看四柱之神。志操端邪，不外五行之理。况和婚而匹配，佳偶反致无成。造诸煞以推评，贞妇恐遭轻诋。喜道人家暧昧，多受责于鬼神。妄谈女命邪淫，必贻殃于孙子。

陈按：女命生克之理，与男命同。若拘定男要刚女要柔之说，反不验矣。

卷三

论 四十八篇

天干论

甲丙戊庚壬，五干为阳。乙丁己辛癸，五干为阴。以先天言之，固一原同出。以后天言之，亦一体相包。阳之中，未尝无阴；阴之中未尝无阳。甲乙一木也，丙丁一火也，戊己一土也，庚辛一金也，壬癸一水也。即分别取用，不过阳刚阴柔，阳健阴顺而已。命家作为歌赋，比喻失伦。甲为栋梁，乙为藤萝，丙为太阳，丁为灯炷，戊为城墙，己为田园，庚为顽铁，辛为珠玉，壬为江河，癸为雨露。相沿既久，以为其理实然。用以论命，则甲为无根死木，乙为有节活木。遂之一木而分生死，岂阳木独禀死气，而乙木独禀生气乎？又谓活木畏水泛，死木不畏水泛，岂活卉遇水且飘，而枯木遇水反定乎。论断诸干如此之类，不一而足，当尽辟之。只以阴阳取用，先看生克，随看制化，阴阳皆然。惟阳不堪受克，阴不甚畏克。阴易于他从，阳难于他从。此则少为异耳。

地支论

地支有以子至巳为阳，午至亥为阴，盖以冬至阳生，夏至阴生论也。有以寅至未为阳，申至丑为寅，盖以木火为阳，金水为阴论也。命甲则以子寅辰午申戌为阳，丑卯巳未酉亥为阴。若夫子从癸，午从丁，是体阳而阴用也。巳从丙，亥从壬，是体阴而用阳也。分别取用，亦为刚柔健顺之理，与天干无异。但生克制化，其理多端，盖因一支所藏，或二干，或三干故耳，然以本气为主。如寅必先甲而后及丙戊，申必先庚而后及壬，余支皆然。至于阳支性动，吉凶之发恒速。阴支性静，祸福之应较缓。阳支气辟，光亨之义可观。阴支气翕，包含之理斯具。在具在运，均以此意消息可也。

干合论

十干甲与己合，丙与辛合，戊与癸合，庚与乙合，壬与丁合，阴阳相配，五阳得五阴为财，五阴得五阳为官。财官皆吉神也，所忌分合，如甲合己而又见一甲，己合甲而又见一己是也。又忌争合，如甲合己，而又见一己，己合甲而又见一甲是也。若甲合己而见庚乙，庚自以煞论，乙自以劫论；己合甲而见庚乙，庚自以伤官论，乙自以煞论，具不以妒合论。余干仿此。然日遇合神，即无奋争，亦寻常未贵，当合四柱观之。若癸日畏己，得甲合之，则贪合而不为癸祸。壬日爱己，遭甲合之，则贪合而不为壬福。喜忌之法，宜仿此意而推。旧说有取露干合支中暗干者，则满局无所不合，无所不分争矣，此不可从。至于因合而化，看地支，如甲坐寅，庚坐申，是为上下具冲，其战更急。或甲坐申，庚坐寅，是为交互相冲，其争不休。倘甲庚具坐申，则甲冲倒矣。即不坐而炷中有寅申，亦为助冲，但较缓耳。余具仿此。凡所喜之神畏冲，所忌之神欲冲，又有和冲之法，如甲庚冲而得壬是也。有制冲之法，如甲庚冲而得丙是也。总之，只是干神相冲，易和易制，更有地支党助，则和与制具费舒配矣。

支三合论

地支有三位相合成局者，如亥卯未合成木局，寅午戌合成火局，巳酉丑合成金局，申子辰合成水局，皆取生旺墓一气始终也。柱中遇三支合局，吉凶之力较大，亦有取二支者，然以旺支为主。如木局或亥卯或卯未皆可取，亥未次之。凡合神忌刑，而冲为甚。如亥卯未局杂一巳酉丑字于其中，而又与所冲之字紧贴，是为破局。惟冲字杂于其中而不紧贴，或冲字处于其外而紧贴，则会局与损局兼论。若刑字杂于其中，即紧贴亦未破局，但微伤耳。苟刑字在内不紧贴，或在外紧贴，竞同闲字置之，勿论可也。其二支会合，以相贴为妙，中间冲字间之，即破，闲字间之，亦遥隔无力，须天干领出可用，要之，较三支会合力量大逊矣。

支六合论

地支有六位合，，六位者，子与丑合，寅与亥合是也，其理盖由日月合朔而来。十一月建子，合朔于丑，十二月建丑，合朔于子故子丑相合。正月建寅，合朔于亥，十月建亥，合朔于寅，故寅亥相合。余合亦然。皆须二字紧贴方取，间以冲字即破。间以闲字即无力。凡六合不若三合之能会局。当合而合，可以合战争，益福气。不当合而合，则为羁绊为淫逸。合太多，尤不宜也。

支方论

十二支寅卯辰为东方，巳午未为南方，申酉戌为西方，亥子丑为北方。凡三字全，为之成方。如寅卯辰全，亦同木局取用。戊日寅月见三字，具以煞论。遇卯月见三字，具以官论。己日反是。遇辰月视寅卯之势孰重，以分官煞。其余仿此。所谓冲刑破害，具与三合局相同。若只二字，则竞不取。旧说谓方局不可相混，然用木方而见亥字，是为生方之神，见未字是为方克之财，有何不可？即用三合木局，而见寅字是其同类，见辰字是其财神，岂有所损累耳。至于较其作用，则局之用多，而方之用狭，勿于论方别生穿凿也。

支冲论

十二支子午相冲，丑未相冲之类，各支中所藏互相冲克，得令者冲衰则拔，失时者冲旺无伤。冲之者有力，则能去之，去凶神则利，去吉神则不利。冲之者无力，则反激之，激凶神为祸，激吉神不为祸，非能因触动而获福也。旧说谓子酉申亥，能冲午卯寅巳，午卯寅巳不能冲子酉申亥。然午中之己亦能克子中之癸，寅中之丙亦能克申中之庚，巳中之戊亦能克亥中之壬，但看乘权得势，即午卯岂不能伤子酉，寅巳岂不能伤申亥乎？又谓二不冲一，夫两不相能，则多助者愈肆侵伐。譬之仇家相值，岂必各一人？则操戈，多一人反袖手乎？要之。命运逢冲多凶少吉，或两冲相遇，而各中运中各有合神解之，或两冲之内，有喜有忌，而格中运中能扶所喜，而抑所忌，亦不失为吉耳。旧取子午卯酉全见，寅申巳亥全见，辰戌丑未全见皆可言格，究竟本来直是四冲，终不稳当。或天干调剂得宜，亦有入贵格者。若辰戌丑未旧说既云喜冲，然有宜有不宜，其理多端，详在杂气法中。观月令如此，则在他支可知矣。

支刑论

地支相刑，以局加方取之，亥卯未木局加亥子丑之方，故亥刑亥、卯刑子、未刑丑。申子辰水局加寅卯辰之方，故申刑寅、子刑卯、辰刑辰。寅午戌火局加巳午未之方，故寅刑巳、午刑午、戌刑未。巳酉丑金局，加申酉戌之方，故巳刑申、酉刑酉、丑刑戌。内除未刑丑、申刑寅系相冲外，故以寅刑巳、巳刑申、及丑刑戌、戌刑未为三刑。子卯为相刑。辰午酉亥为自刑。尝考究其理，木局加水方，水局加木方，是为相生，何以相刑？旧说曰，木落归根，水流趋东也。夫归根趋东，是则理势甚顺，更不当刑矣。火局加火方，金局加金方，皆为本气，何以相刑？旧说曰，金刚火强，自刑其方也。夫太刚过强，是必害己之物，乃绝不伤他气也。且辰午酉亥本支即刑本支，，尤不近理。旧说子卯一刑也，寅巳申二刑，丑戌未三刑也，故称三刑，是又遭自刑矣。但自唐以来，相传如此。凡命遇寅巳申，或丑戌未三刑，吉则职掌刑名威柄，凶则刑祸。子卯之刑多不吉。辰午酉亥自刑不甚计较。又有刑去刑归之说，夫刑与冲异，不过相戕而已，安能刑去？既相戕矣又安能使之来归耳。即丑戌未籍以开库，亦有宜有不宜，要之。三合之法，十二支周遍均平，而生旺墓之理又顺，相刑之法，或三或二或一，例既偏驳杂乱，而又无确然之理，大约不足深信。人命有遇刑而操威柄者，四柱本吉耳。有遇刑而获凶祸者，四柱本凶耳。非必皆刑之故。且不遇刑而获凶祸，操威柄者，亦多矣。尝见一老学订正云，刑由合来刑，则子刑卯、卯刑午、午刑酉、酉刑子，是为旺神相刑也。寅刑巳、巳刑申、申刑亥、亥刑寅是为生神相刑。丑刑辰、辰刑未、未、未刑戌、戌刑丑是未墓神相刑。名曰三刑，盖生旺墓三者，各立门户而相为妒害也，其论较有理。然未敢据定为例。若无理之刑，恃势之刑，无恩之刑，一一曲为诠解，更属支离无当，宜亟辟之。

支害论

地支六害，由六合而来冲我合神，故谓之害。子合丑而未冲之，故未害子。丑合子而午冲之，故午害丑。寅合亥而巳冲之，故巳亥寅。卯合戌而辰冲之，故辰害卯。辰合酉而卯冲之，故卯害辰。巳合申而寅冲之，故寅害巳。午合未而丑冲之，故丑害午。未合午而子冲之，故子害未。申合巳而亥冲之，故亥害申。酉合辰而戌冲之，故戌害酉。戌合卯而酉冲之，故酉害戌。亥合寅而申冲之，故申害亥。总而计之，以六支害六支，是为六害。且冲其合我者，必合其冲我者，其为害多矣。内为寅巳相害兼相刑，遇寅巳从害，遇寅巳申从刑可也。大抵六合之力逊于三合，故六害之力逊于三刑。人命中不宜多见。以吉害凶，未必能去凶，以凶害吉，亦能损吉。旧书又有所谓破者，如卯破酉之类，然不遍及能十二支，盖以此法推之，非刑即合故也。夫刑与害各有所自来，破之义无所起。且刑害已纷纷矣，又加之以破，不亦繁杂乎？至破出某神之说，尤为穿凿，削之可也。

五行旺相休囚论

五行旺相休囚，按四序取之，将来者进是为相，进而当令是为旺，成功者退是为休，退而无气是为囚。木相于冬，旺于春，休于夏，囚于冬。火相于春，旺于夏，休于秋，囚于冬。金相于夏，旺于秋，休于冬，囚于春。水相于秋，旺于冬，休于春，囚于夏。土与火同，但春夏随母相旺，理犹可通，秋冬照例休囚，何以处九月之戌，十二月之丑乎，故论土只当以四季为旺。余月但论生克为是。凡四柱干支，须辩旺相休囚，或日主，或喜神，欲旺相不欲休囚。或凶煞，或忌神，欲休囚不欲旺相。然相妙于旺，旺则极盛之物，其退反速，相则方长之气，其进无涯也。休甚于囚，囚则既极之势，必将渐生，休则方退之神，未能遽复也。凡所喜所忌，宜以此意消息之。

十干生旺墓等位论

旧书从各支起长生、沐浴、冠带、临官、帝旺、衰、病、死、墓、绝、胎、养十二位有阳生阴死，阴生阳死之异焉。夫五阳育于生方，盛于本方，毙于泄方，尽于克方，于理为顺。若五阴生于泄方，死于生方，于理未通。即曲为之说，而子午之地，终无产木产金之道。寅亥之地，终无灭火灭水之道。诸旧书命格，丁遇酉以财论，乙遇午，巳遇酉，辛遇子，癸遇卯，以食神论，具不以生论。乙遇亥，丁遇寅，癸遇申，以正印论。巳遇寅藏之丙，辛遇巳藏之戊，亦以正印论，具不以死论。其论墓则木必于未，火必于戌，金必于丑，水土必于辰。从无以戌为乙墓，丑为丁己墓，辰为辛墓，未为癸墓者。则阴阳同生同死为是。考广录云，甲乙一木，而分阴阳，非可以以死木活木岐而二之，既为一木，同生同死。故古人只有四长生，此说可为确据矣。至其中命名取义，亦多未通。如长生之后，继以沐浴，谓之败地，若婴儿初生，沐浴气弱，不能胜而败也。夫沐浴西事，既不足列于生旺之属，且世无因浴至败坏者。弱以为淫欲之煞，岂裸形而浴者，皆宣淫乎。况自生起旺，一路发荣滋长，方生何以忽败，既败何以能扶旺也。冠带虽成立之义，亦为不伦。临官之官，帝旺之帝，尤属无谓。当正其名曰生、长、成、盛、旺、衰、病、死、墓、绝、胎、养。则名当而理顺矣。至于土之生旺墓，有从寅起者，有从申起者，夫土位乎中央，贯乎八方，旺乎四季，原不必与四行同例。必不得已，则起寅近是。盖申酉皆我生，既泄我气，则我克者尚为一家，生我之火，我生之金，安在非一家乎。若起寅则母生具生，母死具死，其理差长。然自生寅至旺午，可以从母。至未戌丑皆其本气，又难分衰墓养矣。则论土之法，只当以巳午为生，寅卯为克，申酉为泄，亥子为财，四季为旺，更自合理。何必拘拘数十二位乎。或曰临官即禄也，帝旺即刃也，禄刃以阳顺阴逆取，则生死亦应以阳顺阴逆取矣。是大不然，衰病官旺者，十干历十二支，盛衰之序也。失时退气则为衰病，当时得气则为官旺也。禄刃者十干遇十二支，取用之法也。异类有生克，则取财官，同类无生克，则取禄刃也。昭然两义，何容籍口乎？

千里按：素庵先生论禄刃，力言乙丁辛己癸之刃应在寅申巳亥。其唯一理由为“向来但知禄前一位为刃，而不知阳以前为前，阴以后为前。”固属真知灼见，发前人所未发，然考阳以前为前，阴以后为前，即是阳顺阴逆之意，阴阳既分顺逆，则生死自亦各殊。乃此篇又曰，干支阴阳，同生同死，似乎自相矛盾矣，至谓禄刃与临官帝旺，截然两义，亦非通论，窃以干支阴阳生死之说，山阴沈孝瞻所论最为精当。特录于后，籍资参考。其言曰：干动而不息，支静而有常。以每干流行于十二支之月，而生旺墓绝系焉。阳主聚，以进为进，故主顺；阴主散，以退为退，故主逆。长生沐浴等项，所以有阳顺阴逆之殊也。四时之运，功成者去，等用者进，故每流行于十二支之月，而生旺墓绝，又有一定。阳之所生，即阴之所死，彼此互换，自然之运也。即以甲乙论，甲为木之阳，木之枝枝叶叶，受天生气，已经收藏饱足，可以为来克发泄之机，此其所以生于亥也。木当午月，正枝叶繁盛之候，而甲何以死？却不是外虽繁盛，而内之生气发泄已尽，此其所以死于午也。乙木反是，午月枝叶繁盛，即为之生，亥月枝叶剥落，即为之死。以质而论，自与气殊也。以甲乙为例，余可知矣。支有十二月，故每干长生至胎养，亦分十二位。气之由盛而衰，衰而复盛，逐节细分，遂成十二。而长生沐浴等名，则假借形容之词也。长生者，犹人之初生也。沐浴者，犹人既生之后，而沐浴以去垢；如果核既为苗，则前之青壳，洗而去之矣。冠带者，形气渐长，犹人之年长而冠带也。临官者，由长而壮，犹人之可以出仕也。帝旺者，壮盛之极，犹人之可以辅帝而大有为也。衰者，盛极而衰，物之初变也。病者，衰之甚也。死者，气之尽而无余也。墓者，造化收藏，犹人之埋于土者也。绝者，前之气已绝，后之气将续也。胎者，后之气续而结聚成胎也。养者，如人养母腹也。自是而后，长生循环无端矣。人之日主，不必生逢禄旺，即月令休囚，而年日时中,得长禄旺，便不为弱，就使逢库，亦为有根。时产谓投库而必冲者，俗书之谬也，但阳长生有力，而阴长生不甚有力，然亦不弱。若是逢库，则阳为有根，而阴为无用。盖阳大阴小，阳得兼阴，阴不能兼阳，自然之理也。

十二支作用论

天干作用，生则生，合则合，冲则冲，克则克。地支作用，则有种种不同者焉。寅中甲木生火矣，而又有戊食泄火。巳中戊土生金矣，而又有丙煞克金。非若干之生则生也，其不同者一也。如寅亥合矣，而寅中之丙，亥中之壬，未尝不冲。辰合酉矣，而辰中之乙，酉中之辛，未尝不冲。非若干之合则合也，其不同者二也。如寅申冲矣，而申中之寅，与寅中之甲仍有情。巳亥冲矣，而亥中之甲，与巳中之丙，仍有情。非若干之冲则冲也，其不同者三也。如申中庚金克木矣，而又有壬印。亥中壬水克火矣，而又有甲印。

非若干之克则克也，其不同者四也。又有天干所无之刑与害焉，如寅刑巳矣，而巳中之丙火，即生于寅。巳刑申矣，而申中之庚金，即生于巳。其不同者五也。如丑害午矣，而午火何尝不生丑土。申害亥矣，而申金何尝不生亥水。其不同者六也。不特此也，如亥未水土也，而会卯则成木局。巳丑火也，而会酉则成金局。其不同者七也。如辰一土耳，论库则带水之土，论方则为带木之土。戌一土耳，论库则为带火之土，论方则为带金之土。其不同者八也。诸如此类，不可枚举。且年月日时，四支所藏之干，大约有十，其自相和战，不知其几也。其与四天干和战，又不知其几也。故看天干易，看地支难，是非深信确识，孰能尽其精微，得其要领乎？

支干覆载论

取用干支之法，干以载之之支为切，支以覆之之干为切。如喜甲而载以寅卯亥子则生旺，载以申酉则克败矣。忌丙丁而载以亥子则制伏，载以寅午卯则肆逞矣。又如喜寅卯而覆以甲乙壬癸则生旺，覆以庚辛则克败矣。忌巳午。覆壬癸则制伏，覆以丙丁甲乙则肆逞矣。不特此也，干通根于支，支逢生扶则干之根坚，支逢冲克则干之根拔矣。支受阴于干，干逢生扶则支之荫盛，干逢冲克则支之荫衰矣。凡命四柱干支，有显然吉神而失其吉，确乎凶神而不为凶，皆是故也。可不详察而审处之乎。

诸神煞论一

旧书称神煞一百二十位，一一细推起例，毫无义理者。十尝七八且一字每取吉凶神煞十余，祸福何以取断？此皆术家逞臆妄造。每一书出，则增数种，欲以何说或人，即立何等名色，往往数煞只是一煞。尝稽历日所载，尚多相沿之弊，何况通书命书乎？今考定神煞如天德、月德、贵人、月将、空亡之类，皆有义理，其余从太岁起者，为真。不从太岁起者为妄。真者精择而存之，妄者悉举而削之。或疑相延既久，未必无然，不知人命吉凶，皆由格局运气，安可以偶合神煞而信之。即如桃花、流霞、红艳为男女淫欲之征，然端人正士，烈妇贞女，犯之者甚多。况桃花煞亥卯未在子，寅午戌在卯，巳酉丑在午，申子辰在酉，皆五行生印。流霞煞如乙遇申乃正官，丙遇寅乃长生，辛遇酉乃禄神，何所见其淫亵乎？且春花无不妖冶，何独桃为淫花？干支字面相见，有何红色艳态？神煞诞妄，皆此类也，但一一辟之，太费辞说，达理之士，自当晓然耳。

诸神煞二

天德、月德从每月起，天乙贵人从每日起，月将从每月太阳躔次起，空亡从每旬起，其余皆从太岁起。如驿马则亥卯未在巳之类，皆太岁生动之气也。又亥卯未太岁，以申为劫煞。巳酉丑太岁，以寅为劫煞。寅午戌太岁，以亥为劫煞。申子辰太岁，以巳为劫煞。劫太岁克战之神也。然以方论，非以月日时论。但月日值之，亦可断吉凶。若岁前神煞，命家则每十二支皆有之。历家每岁或某支有之，或某支无之，即参差不一。考其起例，不过从太岁排列前去，非与太岁有损益也，是又无所取义矣。至于马前神煞，又从驿马之前排去。驾后神煞，又从太岁之后排起。二项尤属无谓。此或某岁喜某字，恶某字。或某岁喜某时，恶某时。某月某日所喜所恶亦然。因立种种神煞，皆妄造也，若每月天喜，即每月三合之神。每年将星，即每年三合之主。则论合足矣。又太岁三合之墓，谓之华盖，或以为文章，或以为孤高。亦不足凭也。

太岁论

旧称太岁为诸煞之首，夫太岁至尊，非煞也。特诸煞皆从太岁干支而起耳，凡流年太岁，原柱干支，以之扶抑，大运干支以之参赞。或干支具为柱运之福，或干支具为柱运之害，或干为福，支为害，或干为害，支为福，此项须合看而深察之。旧书往往独取天干，尝考历载每年太岁，甲子年则曰太岁在甲子，未尝之言太岁在甲也。及列年神方位之图，子下有太岁字，甲下无太岁字，奈何详干略支耶。旧书又以日干可克岁为犯，日干合岁为晦，并主凶咎，此一偏之见，流年赋中，已辩之矣。若征太岁之说，尤为不经，夫征者，上伐下也，太岁命中之君，可言征也。惟阳岁干克阴日干，而岁支又冲日支，是为天克地冲，间有不利耳。

月煞论

旧书以流年每月所值神煞，取断吉凶，谓之月将。夫诸煞可据者少，在原柱值之，尚不足凭，况流年之各月乎？或疑不用神煞，则每月吉凶，将何取断？不知每年各月干支，亦能扶抑柱运，且各有时令，合之柱运，或此月相宜，或此月不宜，亦可精细分别。奈何舍显白之干支，而用渺茫之神煞乎？至于每日每是吉凶，亦可依干支取断，但如此推求，将失之太凿矣。

天月二德论

天德正月在丁，二月在坤，三月在壬，四月在辛，五月在乾，六月在甲，七月在癸，八月在艮，九月在丙，十月在乙，十一月在巽，十二月在庚。月德亥卯未月在甲，寅午戌月在丙，巳酉丑月在庚，申子辰月在壬。人命值此二德，多多益善，吉者增吉，凶者减凶，临于财官印食，福力倍增，即临于枭煞劫伤，暴横亦化。若二德自造行冲，则亦无力。旧书天德在乾坤艮巽，以寅申巳亥当之，甚误。盖德在天干，不在地支。四孟四季月，在东西南北八干。四仲月在四偶，不可分属何干，故言乾坤艮巽，岂容杂以地支乎？或曰，信如斯言，则四仲月独无天德耶？不知理虽强齐，观历家所载天德于八干，皆有天德合，而乾坤艮巽独无天德合，是以不能生造耳。则四仲之月，不论天德可也。即如天乙贵人之于诸支，有一临，有再临，有不临，何尝尽一乎？

贵人论

天乙贵人，天神之尊贵者，舍乎斗牛之间，出乎井鬼之次，持恒布德，神煞莫不避藏。其治乎阴，夏至后则由斗牛之间而起，逆行各支。甲日临丑，乙日临子，丙日临亥，丁日临酉，己日临申，戊庚日临未，辛日临午，壬日临巳，癸日临卯。其治乎阳，冬至后，则由井鬼之次而起，顺行各支，甲日临未，乙日临申，丙日临酉，丁日临亥，己日临子，戊庚日临丑，辛日临寅，壬日临卯，癸日临巳。惟辰为天罗，戌为地网，不临其方。旧歌甲戊庚牛羊等句，盖言贵人治阴，则甲日在丑，戊庚日在未。治阳则甲日在未，戊庚日在丑，互文见意，理甚显著。且言乡言方，可见只一贵人。遇某干之日，则临某方耳。说者误以为十干之贵人，又误为十干各有阴贵阳贵，将贵人有十二矣。若阴阳有以寅申分者，夫贵人既日移一方矣，齐于一日之中，又复朝暮移处乎？当以夏至从丑起，冬至从未起为是。凡人命生夏至后，甲日柱有丑字，则贵人正临其方，能助吉解凶。柱有未字，则贵人未临，不足为美，余仿此。又有贵人头上载财官之说，此只有甲日遇辛未，庚日遇丁丑，然亦需全观四柱，此一端未可决为贵格。且由头载而推之，则某吉神上载官载财载印，将不胜其纷纭矣。旧书又有日贵格，只丁酉丁亥癸卯癸巳四日，此亦助吉之一端。不可遽言格也。至于贵人只缘起，某干何以在某，其说甚多，未见有直接显白者，皆不足深究耳。至日生阳贵临子，夜生阴贵临未，临子为阳，临未为阴，初非有二贵也。

月将论

月将者，每月中气后，太阳躔次也。太阳所临，吉增凶散，其用与天月二德同。如命生正月雨水后，二月春分前，地支得亥，系吉神则益吉，系凶神则减凶。余月仿此。较太岁三合之将星，尤为亲切。即值空亡，亦不可以空论。盖太阳为诸曜之主，管三旬之事，不可得而空也。

驿马论

亥卯未年马在巳之类，尽从三合局取其生动之气，假名驿马。如命中吉神为马，大则超迁之喜，小则顺动之利。凶神为马，大则奔蹶之患，小则驰逐之劳。逢冲譬之加鞭，遇合等于系足，行运流年亦然。然皆化拟如此，非真驿递之驿，车马之马也。旧书妄列款段等十二马，及马头带剑，马骤天庭等名目，穿凿无理。若日干坐马多动，往往有之，他干坐马，不必琐琐推论。而旧书又有马上贵人之类，正于所谓禄前二位为金舆，君子居官得禄，须坐车以载之，同一可笑也。至于驿字之义，不过往来云尔。旧书分何者为驿，何者为马，妄造有驿无马，有马无驿之说，充其义类，必将又分几等驿，何者为司驿之官，何者为牧马之卒，何者为豢马之料矣。又考旧书云，驿马者，先天三合数也，先天亥四卯六未八，故自子顺数至巳，凡十八而为木局之驿马。先天寅七午九戌五，故自子顺数至申，凡二十一，而为火局之驿马。先天巳四酉六丑八，故自午顺数至亥凡十八，为金局之驿马。先天申七子九辰五，故自午顺数至寅凡二十一，而为水局之驿马。木火阳局也，从子一阳而顺转。金水阴局也，从午一阴而顺行。此说亦可参考，故存之。

空亡论

甲子旬中戌亥空之类，盖十干分统各支，甲子至癸酉而止，遗戌亥两支，不在统内，故名空亡。皆以生日推之，失时为真空，得时为半空。如命中吉神真空，则吉减十之七，半空则吉神减十之三。凶神真空，则凶减十之七，半空则凶减十之三。如有扶助，则真空同于半空，半空则吉凶如故。更逢冲克，则半空同于真空，真空则吉凶具无矣。旧书谓木空则崩，水空则涸，以空为忌。火空则发，金空则鸣，以空为佳。夫空犹无也，有火斯发，无火何发乎？有金斯鸣，无金何鸣乎？五行勿分可也。又谓阳日空阳，阴日空阴，如甲子日阳干空戌，乙丑日阴干空亥。此亦近理。然甲子日见亥，乙丑日见戌，亦难为全不空。至运逢原空之神，是为填实，不为愈空。苟原无而运遇之，亦以空论，然不如局遇之紧。旧书又谓年月日时四干在空支之上，是谓坐空，然较之支之自空，则更有间矣。又谓遇冲则实，然空则无气，冲之恐益破散，岂反实乎？至于旬空之外，别立数种空亡，虽亦有说，然以之推命，往往满局皆空，徒乱人意，姑置之。

劫煞论

旧书命家神煞，以劫煞亡神为紧。亥卯未太岁以申为劫煞，寅为亡神。巳酉丑太岁以寅为劫煞，申为亡神。寅午戌太岁，以亥为劫煞，巳为亡神。申子辰太岁以巳为劫煞，亥为亡神。其说曰自外夺之之为劫，自内失之则为亡。夫劫乃太岁三合之忌神，谓自外夺之，理之所有。亡即太岁之禄神，何因自内而失乎？故只存劫煞一种，用法与劫刃相同。吉神乘之亦为威权；凶神乘之，即为克伐。然视煞刃则缓矣。若旧书亡劫名目，各有十六种，如劫煞聚宝，劫煞富藏等种种，可发一笑，不待辩而知其妄也。

纳音论

自唐以来，术家多用生年论命，其在以生年干支之纳音为主，而辅以月日时之纳音，考其生克大端，次取各干支之五行，以为扶抑，其遗书不多，往往言之成理，持之有故。至后五代，徐字平始专以日干论命，自宋迄今，术家皆祖术之，著书立言甚众，间有参用纳音者，仍以日干为主，其法不甚详，亦不甚验。盖法远而书少，则精微不传，法近而书多，则义理日著也。尝考二法，虽理有可通，但吉凶颇多矛盾，既无古人成法，可遽以折衷，欲以意为之，又无所本不若置纳音而讲子平氏之术，较为直接简当。若旧书论纳音，多有可怪者，因甲子乙丑海中金，丙寅丁卯炉中火，谬诞相沿，遂取海中炉中等三十名色，借江山草木鸟兽器皿一一穿凿生造，又牵地支所属龙虎之类，妄立诸名，如龙笨天河，剑化青龙，种种不经，可为深恶。总之论命勿杂纳音，自无此弊。若有该博之士，广求古人纳音诸法，研求篡辑，自成一书，亦于命理有补耳。

八法论

旧书有神趣八法，曰类象、曰属象、曰化象、曰从象、曰照象、曰鬼象、曰伏象、曰返象。所谓类象者，即一方曲直等格也。属象者，即三合曲直等格也。化象者，即甲己化土等格也。从象者，凡地支一气，天干既从之，然从克我，从我克从我生，具有秀气，若印绶比劫有何可取而从之耶。照象者，即类象引之时上，遇印生为照。鬼象者，即从象中地支纯煞，行鬼旺为吉，行鬼衰为凶。初无殊理，何必又分二象。伏象者，如壬日遇寅午戌，生于五月，壬水无根，天干无丁，乃取午中丁火，合壬水而伏之，运之木火为吉，水乡为凶。此值是弃命从财，但不喜见丁，小异耳，其理纡曲难凭，不若弃命从财之直接也。返象者，一说月令用神，引之时上，逢绝为返，一说十干欲化，月时又逢本气为返，此乃破格，何足为象也。旧书又有取属照伏鬼四象，别生诠解者，愈繁愈支，不若概置为快耳。

小运论

旧书有大小运，所谓大运者，即从生月顺行，一运管十年是也。所谓小运者，男一岁起丙寅，顺行二岁丁卯，三岁戊辰。女一岁起壬申，逆行，二岁辛未，三岁庚午是也。夫大运分阴阳年，男女从月建而起，其理有根。且人各不同，吉凶易辩，若小运则不论何年何月，所生男女，具起丙寅壬申，其理不确。且凡人皆然，吉凶何凭乎？况有大运及流年，头绪己多，更加以小运，纷纭愈甚矣，故削之。又旧书有从生时起小运者，如男生阳年甲子时，一岁乙丑，二岁丙寅。男生阴年甲子时，一岁癸亥，二岁壬戌。女命反是。要之。皆生造之说。

干支一气论

旧书有云，天干一气，地支相同，人命值此，位至三公。尝考拱卿之命，干支一气者绝少，而一气之命，贫贱凶祸者颇多。盖人命须合财管印食取用，干支各一字，则必有所缺陷矣，今曰略论之，四甲戌戌中辛官戊财，惟丁火伤官，而秋月火不得令其命似佳，但逢运行亥子寅卯财官具背，东方生起伤官，尤不美。四乙酉酉为纯煞运行未午巳纯煞有制，可为贵命，惟卯运不利。四丙申，申中庚壬为财煞，干有四丙，岂能弃命从之，运行亥子丑不利。四丁未，未中乙枭丁比，惟己为食神，得生金财，流通为妙，运行午巳辰寅卯，火愈炎，土愈燥，此凶祸之命。四戊午，午中丁印己劫，炎燥极矣，又系四刃，运行申酉犹可，戌则复见火土，亥子尤加冲激，亦凶祸之命也。四己巳，巳中丙戊，虽亦火土，而四月不为燥，运行卯寅制土，丑子财地，引通巳中庚气，此命亦可富贵，但不免驳杂耳。四庚辰，辰中戊枭癸伤，惟乙木为财，运行巳午制庚亦佳，申酉戌则庚干太旺，伐尽乙木，岂能安吉。四辛卯，卯为纯财，干有四辛，亦不能弃命从财，运行子亥，党财为患，酉亦冲激不佳。四壬寅，寅中甲食丙财，惟戊为煞，运行巳午未丙财得地，引通木性，可为富命，申运战食必破。四癸亥，亥中壬甲劫伤，且通体皆水，须木为流通，运行酉申，助水克木，必致灾患，午巳冲激尤凶。此其大略也。逐运详究休咎，不尽如此。要之。此等之命，吉凶不一。若干一气而支不一气者，亦从支神取断，支一气而干不一气者，则合支神与各干取断可也。

双飞两干三朋论

旧取两干两支，各自相同，名双飞蝴蝶，至于两干各自相同，名两干不杂皆称为贵格。夫一主遇两官两印两财两食，犹须以全局斟酌。设使一主两煞两枭两劫两伤，则求制求救，尚且不暇，可易言富贵乎？旧又取天干三同或地支三同，名为三朋，夫天干一主二比是为太强，一主三他神系官印财食，可以取用，倘系煞伤枭劫，岂非大害乎？地支三朋，能暗冲暗合者，亦可取用，否则即属官印财食，亦嫌太重。若属煞伤枭凶，其凶甚矣。要皆书相传，习而不察，故详说之。

月日时禄论

旧取月支见禄，为建禄格，日值见禄为专禄格，时之见禄为归禄格。夫人命穷达吉凶，须合四柱取断，安有一支之禄，遂可言格者。凡命皆从生克而取，故有官煞印财食伤六格，禄则非生非克，直是地支中一比肩耳，善乎独步之论归禄日，月令财官，遇之吉助，可见禄之为用，但能助官之吉，建禄专禄亦犹是也，何助为格乎。且均之禄也，旧书于建禄则喜官，于归禄则忌官，其理安在。旧又谓三禄具畏煞，此必日主仅依此禄，恐煞伤其禄，则身无所依也。若日主更有生扶，虽见煞，何害耶？至于财官印食，各得本禄，必先见此干，而后遇支方是。旧书丙日不见癸干，但见子干，即曰官星得禄，壬日步见丁干，但见午字，即云财星得禄，是则柱见子午卯酉，寅申巳亥八支，无非财官印食得禄矣，岂不可笑，故附辩于此。

青龙伏形等格论

旧取甲乙日坐金为青龙伏形，丙丁日坐水为朱雀乘风，戊己日坐土为勾陈得位，庚辛日坐火为白虎持势，壬癸日坐土为元武当权，夫日支坐官煞，何遽当权持势，即是官煞会局，或兼坐财印，亦得不问天干，不考全局乎？且旧注伏形，言伏于金也，夫受制而伏，与当全得势，必有分矣，何以均是天干。异同若此，宜削之。

福德秀气格论

旧取五阴日遇巳酉丑为福德秀气，其法日干独三朋，巳酉丑须全见，夫阴阳干遇地支金局，或为官煞，或为印财，或为食伤，当须审时令，议扶抑，岂因日主三朋遇之，遂为秀气乎？设遇亥卯未木局，其理亦同，何独不取乎？阳干三朋，遇寅午戌，申子辰，岂无秀气乎？又云三己巳，三己酉，三己丑，亦可，无论，巳酉己丑，安得有三，即是他干支有之，是乃偏驳之局，不更烦区处乎？即如己日遇巳酉丑一时，犹以为金神，全遇之，乃三金神，可畏之甚。顾以为秀德乎？此实妄创之格，故削之。

三奇论

旧以乙丙丁为三奇，此理出于奇门，若照奇门推究，其法多端，非见此三字，遂为三奇也，子平之理，己不胜烦，益以奇门，充栋不足尽其书，经年不能殚其蕴矣。若只此三字，乙日遇丙丁，或入木火通明之格。丙日遇乙虽印，遇丁则劫矣。丁日遇乙为枭，遇丙则亦劫矣。又如甲日遇之，则一劫一食一伤。庚日遇之，则一财一煞一官，何奇之有。又以丙丁为天上三奇，为财官印具全，无刑冲克害者，是或财官食具全，亦是。夫财官食具全，何命无之，即云无冲刑克害为难，然亦恒有之局，何足为奇，宜并置之。

双美论

旧取壬午癸巳二日为财官双美格，以壬坐巳官丁财，癸坐戊官丙财，无夹杂也。喜生冬月忌干头见煞及伤官，夫二日信美矣，然日支财官，只一端耳。何克遽以为格？且所贵乎财官者，以日主能任之也。设使壬午日，干支叠见丁己午未，癸巳日，干支叠见丙戊辰巳，恐不能任财官，是反为不美矣。又使干头见煞，巳午逢冲不用，别成煞刃相济，煞刃相停等格，或甲乙木透干，见亥卯未会成伤局，有制有化，皆能取贵，岂必拘于坐下财官，而必不用煞与伤哉。总之，坐下财官印食，乃美质已具，若全具扶抑得宜，荣显较易，非可遂恃之为贵也。或曰，古人于十干中只取此二日，必有不同于他日者，不知己亥坐甲官壬财，与此何异。若日坐官印者尚多，安见印不如财，其可胜取乎？

十恶大败

旧书甲辰、乙巳、丙申、丁亥、戊戌、己丑、庚辰、辛巳、壬申、癸亥十日为十恶大败日，盖以甲辰旬空寅卯，则甲辰乙巳日无禄。甲戌旬空申酉，则庚辰辛巳日无禄。甲午旬空辰巳，则丙申，戊戌日无禄。甲申旬空午未，则丁亥己丑日无禄。甲子旬空亥，则壬申日无禄。甲寅旬空子丑，则癸亥日无禄。故为十恶大败。尝考富贵之命，在此十日者甚多，况不论四柱，而止论所生之日，安有是理。即以日推，丁亥辛巳日坐官，甲辰丙申日坐财，壬申日坐生，乙巳日亦坐庚官。己丑日亦坐癸财，庚辰日亦坐乙财，不过身旺耳。此十日有何恶且败。即中杂比劫枭伤，岂遂不可制，不可用乎？世间娶妇，遇此十日，尽有因而憎恶者，深可异也，旧书所载凶日，类此者不少，并宜置之。

壬骑龙背论

旧取壬辰日局中辰字多，为壬骑龙背格，其说用辰字，暗冲戌中辛丁戊，为壬日财官印具全，夫壬日辰多，安得舍叠逢之显煞，而用暗冲之官星。况戌中之戊，乃壬之煞，命家但有冲官为用，从无冲煞为用，则此格之无据决矣。惟辰即壬库，故壬日不透戊，不畏辰多。丑即藏癸，故癸日不透己，不畏丑多。若身煞两停，四柱扶助合法，多致荣显，非壬日辰多即贵也。术家于寅辰字往往加以龙虎美名，夫用辰为骑龙，则冲戌为击犬，何足取乎？

六乙鼠贵论

旧取乙日丙子时，子往动庚，乙日得官星，为六乙鼠贵格。此与子丑遥巳相类，牵合附会，于理不通。况既称六乙，乃只取乙亥乙未二日，可谓六乙乎，乙日遇丙为伤官，遇子为偏印，具无可取。倘以为天乙贵人所临而用之，则凡日贵临时者多矣，何可胜取，且子未相害，乙未日又何足取也。尝见人命生于是日是时，成木火通明之局者，往往贵显。若止照旧说推详，杳无一验。故削之。

六阴朝阳格

旧取辛日戊子时，为六阴照阳格，以子中之癸，合巳中之戊，而戊与丙同禄于巳，戊能动丙来为辛官，所谓朝阳者，朝丙也。据其立说，已属纡曲生造，且更有种种谬戾者。夫辛属八月，是为四阴，非六阴，一不通也。旧或谓六阴，即六辛，则凡为辛日，皆可朝阳，乃独取辛丑辛酉辛亥三日，是三阴朝阳，非六阴朝阳矣，二不通也。旧又有生于亥令六阴之月，乃为六阴朝阳，夫辛日见亥令子时，明是伤官，岂容置之而别求他理，三不通也。又谓运喜西方，夫即以阴极喜阳，则行运亦当以向阳为美，西方不益其寒乎？四不通也。故人命遇之，只取戊正印，子食神，为诸格之助则可。尝见是日是时之命，亦有行西方运而贵者，此四柱中自有格，岂得借以实其谬说耶。

金神论

旧取甲己日遇乙丑己巳癸酉三时，为金神格，盖以巳酉丑金局，而此三时中，二时纳音又属金耳，夫六十日中，巳酉丑时纳音属金者多矣，何独甲己二日，即云甲以木畏金，则乙日之辛巳时，乙木何以独不畏金？且己日何畏于金耶。其论喜忌，或言皆忌水乡，喜火制，或己日不必火制，夫果金强伐木，则得水正可滋木泄金，何以忌之，一不通也。使遇顽木，浊土，正恃此一点金气，琢削疏通，用火制之，秀气尽矣，二不通也。己日火值金神结党，不用火制，弱土何以自存？三不通也。则金神之当削，决也。或曰历家亦有金神，命家何以不取，夫历家金神，乃月干之庚辛，及月纳音属金者，其方谓之金神，岂可以彼例此乎。

趋乾趋艮论

旧取甲日乙亥时，以亥暗合寅字，为甲之禄，又取壬日壬寅时，以寅暗合亥字，为壬之禄，所谓显禄不如暗禄也。夫禄只命中一端，即在月日时，不足取以为格，况求合于局外乎？诚如是，则乙日戌时，可合卯禄，癸日丑时，可合子禄，诸干如此甚多，何以胜取。旧或谓，亥为天门，甲趋之为贵，无论天门虚名，即果有此理。独甲可趋，他干不可趋乎？旧又谓壬以寅中甲丙合己辛为财官，此则因暗禄无据，而复变其说，。然不能确指合某支之己辛，其无据同耳。更有乾艮二字，穿凿取义者，夫乾在戌亥之间，非独亥也，艮在丑寅之间，非独寅也，安保趋乾不兼趋戌，而趋艮不兼趋丑乎？故并削之。

合禄论（刑合附）

旧取戊日庚申时，庚暗合乙为戊日之官，癸日庚申时，申暗合巳中戊为癸日之官，名曰合禄格，禄即官也。又取癸日甲寅时，寅暗刑巳中之戊，为癸日之官，名刑合格。盖因局无官星可取，故用时干支之专者为格，似亦有理。但专时能合，则亦能冲，安见庚申时，不冲甲寅，为戊之禄，癸之伤乎。安见甲寅时不合亥中之甲壬，为癸之伤劫乎。且癸日辛酉时，酉亦可暗合辰中之戊为官，岂独申能合巳中之戊乎。如此取格，生造繁矣。旧书所载庚申时忌某干支，甲寅时忌某干支，然人犯诸忌者，富贵甚多。可见戊日庚申时，只应以食神论；癸日庚申时，只应以正印论；癸日金银时，只应以伤官论。即局无官星，自可合四柱取断耳。或曰，支神暗合暗冲，皆取，何独专时不取，不知支神虽多，只是一字，故所冲所合，一定之理，然必择确当者用之。若专时则上干下支，各有所冲所合，理无定在，况只取时干支之专者，则专年专月专日，其力更大于专时，何以不取？至于用暗刑取贵，理尤渺茫。故支神之多者，皆不取暗刑，何况一时支乎？

时格论

旧书以时取格，如时官时煞，时上偏财，时上一位贵，时上财库官库煞库之类，不可枚举。夫论命当合观四柱，苟属吉神，处处可用。苟属凶神，处处可畏。即云时为归宿，特吉神喜时上生旺，凶神喜时上死绝耳。且旧说论时格有取通月气者，有取他干支扶抑者，则仍不专论时矣。夫月令取格，只当之理，犹不可拘，况专取一时为格耶。

遥合格

旧取甲子日甲子时，以子中癸水，遥合巳中戊土，丙戊同在巳，戊动丙，丙动辛，得官星。名曰子遥巳格。又取癸丑辛丑二日，丑字多，遥合巳字，巳中丙戊，因遥合而动癸辛，得官星，名曰丑遥巳格。夫子巳向非合神，若从支中所藏癸戊论合，则诸支所藏如此者多矣，可胜取乎？丑巳虽属三合，只取二字，已为不全，若依此例推究，则支中所藏三合尤多，更不胜取矣。即强以此支所藏合彼所藏为用，己属渺茫。乃并其所藏化神而动之，以为我用，有是理否。或曰古传有之，此二格安得不用，不知暗冲暗合近理者，尚恐开种种生造，若更以遥为说，何干何支，不可牵合乎，宜亟辟之。

魁罡论（日德格）

旧取庚辰、壬辰、戊戌、庚戌四日为魁罡格，主刚果掌威权。以辰为天罡，戌为河魁，乃阴阳灭绝之地也。又取甲寅、丙辰、戊辰、庚辰壬戌五日为日德格，主慈善享福禄。以甲坐寅德禄，丙坐辰得官库，戊坐辰财官两全，壬坐戌财官印三奇具备也。夫辰戌既为阴阳灭绝之地，则诸干皆不宜坐，何以取之，况同一庚戊也，何以坐辰则慈，坐戌则猛？同一庚辰也，何以又为魁罡，又为日德？忽猛忽慈，丙何以独慈而不猛？甲何以独异而取寅？他支之藏财官印禄者多矣，何以不名日德？即上稽天文，旁参壬遁，绝不得魁罡与日德同宫之理，并削之。

胞胎论（胎元附）

旧取甲申、乙酉、丙子、丁亥、己亥、庚寅、辛卯、壬午、癸未为胞胎。其说曰，五行绝处即是胎元，生日逢之，名曰受气，无论阴阳同生同死，即据其说推之。甲申乙酉庚寅辛卯是皆逢绝。若丙戌绝于亥，何以取子与寅？丁己绝于子，何以取亥？壬绝于巳，何以取午？癸绝于午，何以取未？又谓胞胎逢印绶享千锺，以为富贵从胎中带来，得印即能享也，是则四柱他神，皆可无论耶？且甲申乙酉戊寅庚寅癸未，支皆带煞，申寅中又带枭印，夫煞乃克身之物，枭乃夺食之神，柱中逢之，尚须处置，胎中带之，乃以为美耶，故削之。旧又以距生月之前，十月为胎元，或于四柱之后，复列一柱，夫人之生，或不及十月或逾十月，是何可论？且论至此，亦大可笑也己.

学堂学馆论

旧书日干遇长生于月时支，谓之学堂。官煞遇生禄之支，谓之学馆。皆取文学贵秀之义，夫一字之生与禄，何足以定其文学贵秀，使日干或太强，官煞或太旺，而又逢生与禄，是适为累耳。况干支不过阴阳之气，有何堂馆？若由此而穿凿之，必将见某为虚堂，见某为美馆，何者为堂中之师友，何者为馆中之文章矣，宜削之。

支属论

子鼠丑牛寅虎卯兔辰龙巳蛇午马未羊申猴酉鸡戌狗亥猪。此目十二支所属，与人命何涉？旧书多有据以论命，于寅辰二字，以龙虎取用，如龙吟虎啸，龙跃虎卧之类，不一而足。甚至欲言凤而支中无凤，往往代以酉鸡。然欲言麟，将代以犬也，设使因所属而被以恶名，则酉戌相见，尝谓之鸡鸣狗盗。巳寅相见，当谓之虎头蛇尾。然人命值此四支，其贵者多矣。此等陋妄之说，宜亟辟之。

字形论

旧书以字形论煞。凡八字甲辰丙寅丙辰丁酉多者，谓之平头煞。乙巳己巳多者，谓之曲脚煞。甲午甲申辛卯多者，谓之悬针煞。戊戌多者谓之倒戈煞。夫古圣人制立干支，各有意义，即以形象论，岂在一画一竖乎？信如斯例，则庚寅辛亥多者，当为探头煞。庚寅癸亥多者，当为掰脚煞。戊辰戊戌多者，当为倚剑煞矣，况人贵顶平，修养须曲足，有何不美？前人反兵攻后，是为倒戈，戊戌二字，戊皆正写，何倒之有？故亟辟之。

卷四

杂论 二十四则

附张神峰辟五行诸谬十一则

禄命之学，不详所自起，旧书云始于珞辂子，乃战国时人，与鬼谷子同时，汉司马季主严君平，三国管辂，晋郭璞，北齐魏定，唐袁天罡，僧一行，李泌，李虚中，皆祖其术，泌尝得辂天阳决，又得一行要旨，推人吉凶最验。泌传虚中，推衍用之，自珞辂子迄李虚中，论命取生年，取纳音。五代有麻衣道者，及陈希夷，又有徐居易，字子平，得虚中之术，而损益之，始专日主，以推五行，不主纳音。宋孝宗时，淮上术士冲虚子精此术，传僧道洪，道洪传徐大升元人，推子平大升二家之法，而演绎之，以迄于今，此其大略也。余考珞辂子世代无据，大约与李虚中相去不远。观旧书所传，珞辂子一赋，其中援引汉晋诸人，则非战国时人明矣，何反云诸人祖其术耶？即汉晋唐诸人，或以卜著，或以相著，或以历著，未有以禄命著者，李泌外传，但有神仙之事，陈希夷隐居养道，皆无所谓禄命者。若推命之法，旧书问引虚中之说，而完全罕觏，其法未详。至徐子平，而法始定。至徐大升，而法益章。然二家所著，往往一篇之中，财官印食神煞之属，生克扶抑吉凶之理，错然并陈，观之者，目眩以乱。诸家所著赋论，不越此体，间有区分条晰者，而头绪繁杂，文义俚拙，盖学非通儒，则见理不澈，笔非文士，则措辞不通也。张逸叟楠，著命理正宗，颇能区分条晰，亦病笔拙词芜，惟万进士民英，著《三命通会》，区分条析，文理浪明，而意在搜采，，义无确一，贵多而不贵精，能博而不能约。然较诸术家，则胜远矣。俗称子平谓子属水，推命如子水之平者，此谬说也。后五代徐居易字子平，东海人，别号沙涤先生，又称蓬莱叟，隐于太华西棠峰洞，濯滢笔记载之甚详。

命家所论，财官格局神煞三者而已，《玉井奥决》、《滴天髓》二书，则搜阴阳之理，穷干支之情，不沾沾讲求三者，故术家不尚之。然阴阳之理精，干支之情透，于以推论三者，不更深微而确乎？故全录之。奥决乃安东杜谦所著，其笔晦而空，滴天髓托名刘诚意，其笔朗而快，言理皆了然心手。要之。此二书当与子平大升辈所著，并为命家法式。

张神峰看四柱及大运，具重天干，有盖头之说。谓干如人之头面，支如人之脏腑，藏乎下者发乎上，藏可掩，发不可掩，一生富贵贫贱，只从头面上得见。凡为福为祸之物，透于柱中，天干利害最切，行运虽值所喜之支，而所憎之干盖之，则不吉，值所憎之支，而所喜之干盖之，则不凶。如喜木火而运有甲乙丙丁，便有几分美处；憎金水而运行庚辛壬癸，便有几分不美处，其说颇有见解。然在柱在运，终须合干支论断。如甲乙而坐申酉，能无损乎？憎丙丁而坐亥子，岂无益乎？要之柱干当令，即甲乙盖寅卯，生于秋令，只是秋木。运支当论方，寅卯辰之方，虽上盖庚辛，终是东方上之金，不于西方之金同论。余皆例此。张神峰病药之说，其法甚善，然方取病伤，即求医药，既用医药，仍归中和，非舍正理而尚奇僻耶？至所云八字纯然不旺不弱，财官无损，日主中和，断如常人之命，则其说尤偏矣。人命纯粹中和，安有不贵不富？持纯粹之中，暗藏驳杂，中和之内，嫌于浅露，仍是不纯粹不中和耳。尝见大富贵命，无病无伤，不旺不弱，运历五行而皆美，身备五福而无亏，岂非纯粹中和之确验？何必过拘病药之说乎？

昔人云，盈天地间者，皆水土也，故长生而不灭。木虽时荣时落，然到处皆有，故次之。火则由钻木而来，金则披沙而得，故易生易灭，此说亦通。但五行生息，惟论其理，不在形质，观大易所引天生地成之数，可见厥气惟均，不须差别也。

百物皆具有生气，故能长育悠远，人命亦然。不拘财官有无，格局成否，须有一种生气，非生我我生之谓也。只在体象神理之间，细细理会，上命有之，下命亦有之，冲和朗健中有之，强戾柔暗中亦有之，正如人身六脉中，胃气盛则生，衰则病，绝则死，名医之审胃气，了然指下，难以形容，神察生气，晓然胸中，亦难以形容也。

人命生于春秋之月，寒暖得中，若生于盛夏，则偏于炎矣，炎则喜润，局中得水为佳。生于严冬，则偏于寒矣，寒则喜温，局中得火为美，然亦有不同焉，冬月水生木，木生火，其化克为生也易。夏月火生土，土生金，其化囚为生也难。故冬火但求得生，夏水或徒相激，若夏水不激，而成象通根，冬火逢生，而扬辉发焰。或为日主，或为六神，皆贵命也。

日主虽弱，弃格不成，官煞食伤虽强，从局不就，如此者，强扶抑之，则相激而反凶矣，不若取强者之性情，引而化之，即其所生是也。如官煞太强，则引之以印，食伤太强，则引之以财，然以阳引阳为上，如引甲以丙，引乙以丁是也。以阳引阴，以阴引阳为次，如引甲以丁，引乙以丙是也。若财印太强，则难概用引化，盖财所生者乃官煞，恐克重身轻，愈为弱主之害。印所生者乃比劫，即母多子病，亦非比劫可救耳。

日主虽贵得时，然月令值官煞财印食伤，其生克作用甚多，具有情致，值禄仅堪助主，情致颇少。苟值刃劫，反须仗他人裁制矣。故日主以相为上，女命犹宜，盖不强不弱也，必谓女贵休囚，亦非至理耳。阳干任克之力轻，而生物之力重。故阳日用印，有时喜偏，而丙壬尤喜。阴干生物之力轻，而任克之力重，故阴日遇煞不畏其强，而丁己尤不畏。

六神分官煞财印食伤，六亲分父母妻子兄弟，亦只大端如是耳，若执一取断，种种难通，如财为妻室，又为家资，人命有财神得时无破，宜乎二者并美矣，乃或妻偕老而财窘乏，或财充裕而妻丧亡。有财神失时造克，宜乎二者具伤矣，乃或妻频逝而财仍丰，或财虽匮而妻无恙，将何说以处此乎？谓法当分看，其法可凭。谓理各不同，其理安在。故六神六亲，皆宜通融取断。

生时归禄之外，其吉者甲日癸酉时，己日丙寅时，丁日壬寅时，壬日己酉时，皆干支官印，上下相生。己日甲子时，丁日辛亥时，皆干支财官，上下相生。戊日乙卯时干支上下纯官。癸日庚申时，干支上下纯印。甲日戊辰时，戊日壬子时，壬日丙午时，癸日丁巳时，皆干支上下纯财。戊日庚申时，癸日乙卯时，皆干支上下纯食。此诸时虽非遇之即贵，然以助全局之吉，较有力也。

俗于四墓爱之，则取财库官库煞库，夫财之取库，犹为近理，官煞何取于库乎？憎之则动云天罗地网，夫辰戌是水火之墓，岂诸干皆墓乎？即水火亦有时用库，岂为罗纲乎？又谓少忌库运，老喜库运。夫原局过于发扬，少年亦利收敛。过于郁塞，老年亦恶闭藏。此正与少畏死绝，老畏长生，同一偏见耳。缁流羽士之命，证果登仙者，不特体格至清，抑且福力至厚，非人间大富贵人所可及也。此不当以孤高求之，其孤高者，乃释道中稍成品格耳。若寻常释道，之就五行推看，偏枯驳杂，自然世缘淡薄。必为火土为释，金水为道，其论固矣。

人命好运，多或三十年，须二十岁外行之，少或一二十年，须三十岁外行之。若好运太早，髫龄之日，弱冠之前，何遽能荣显乎？即或蒙亲荫世职，然好运过后，福尽而算促耳。

命有十分福气，行二三分恶运，都不觉凶；四五分恶运，亦只浮灾细累；至六七分恶运，方有重灾。福力本厚故也。命有五分福气，行一分恶运，即不如意；二三分恶运，必见重灾；若四五分恶运即死。根基不坚故也。

命主旺甚，行克损之运宜利矣，而或凶或死，何也？譬之暴悍之人，忽遭错折，多至引决也。命主衰甚，行滋助之运宜亨矣，而或危或丧，何也？譬之寒微之人，骤得富贵，反为不祥也。故旺勿至于太亢，弱勿至于无气。

人有次日坐罪，而来日忽贵者，前日登第，而后月遽没者，非此运吉凶杂见，乃吉运中微带危机，凶运中偶扶贵气耳。又有义气撄祸患，而反致通达者，由诡道得名利，而反取丧亡者，此则直是吉运，绝非危机，直是凶运，毫无富贵气也。

人命有十分吉运，而反休冠者何也？宦途危险，欲罢不能，一旦投闲，终身安枕，非十分吉运，何能得此乎？有十分凶运，而反迁秩者何也？历任平安，忽移重地，变生意外，命损须臾，非十分凶运，何以至此乎？

凡看人命，先问六亲姓氏，及前此履历，一一详悉，方可推算。盖已往之事，虽验无益，不足为奇，惟将来休咎，果能洞见，其人信之，上可积善改过，下亦趋吉避凶。然非稽其已往，无以测其将来。如或隐而不言，朦胧相试，慎勿轻谈妄断。

旧书称官为禄，称财为马，易与日禄之禄，驿马之马相混。又称子丑为鼠牛，寅卯为虎兔，此类亦不爽目，故是集各正其名。

旧书往往称子午卯酉为坎离震兑，寅申巳亥为艮坤巽乾，不知八卦加十二支之上，坎正在子位，旁占亥丑各二分半，离正占午位，旁占巳未各二分半，震正占卯位，旁占寅辰各二分半，兑正占酉位，旁占申戌各二分半，艮则占丑寅各七分半，坤则占未申各七分半，巽则占辰巳各七分半，乾则占戌亥各七分半。谓子午卯酉，谓坎离震兑，犹曰举其重者言之。谓寅申巳亥，谓艮坤巽乾，何以偏举其少，独遗其多乎？夫地道只十二支一层耳，加以天干是第二层，加以八卦是第三层，堪舆家以六十四卦十二支，分为二十四山，识者犹以为不尽然，况命理而可分裂诸支，妄取四卦也耶？

世俗相传，父命凶，则能克子。子命凶，则能克父。夫命凶，则能克妻。妻命凶，则能克夫。遂有骨肉相怨憎者，此说殊误。凡父命中子星破坏，可以推其子之不肖，非因父命而克子也。子命中父星衰绝，可以推其父之早失，非因子命而克父也。夫命中妻星损坏，可以推其妻之频丧，非因夫命而克妻也。妻命中夫星死绝，可以推其夫之不禄，非因妻命而克夫也。

昔人有言，能读千赋则晓赋，能观千剑则晓剑。凡欲究心斯道，须收集旧命，并海内现在诸命，挨顺年月日时，编成底本，详录六亲履历，考古证今，自然命理精通，若只有阅看术家旧刻之书，仅推相与亲知之命，此犹空读医经，未尝临千百人之症，用千百剂之药，遽欲立方中病，难矣。

附张神峰辟五行诸谬

娄景以炉中海中大林路旁等，配纳音五行为歌，使人成诵，后世谓为实然。若三车一览，望斗真经，兰台妙选等书，具不论生克正理，漫以江山水石风雨立说，又以人之生年八十二支生肖所属，论人吉凶，尤为谬妄。如黄县兵部尚书谭二华八字，庚辰甲申丁未丙午，本系身强煞浅，假煞为权，喜行煞旺之地。奈舍此正理谬言其属龙，得丁未丙午日时，谓之龙奔天河，以龙遇水为极贵。有一贫命，庚辰甲申癸亥癸亥，亦可以龙入大海论之，何以极贫？缘此八字水多为病，再行北方运，以水济水，正谓背禄逐马，守穷途而凄惶也。且如人属鸡犬豕羊，亦有贵命，将何以论之。又有破碎吞陷等煞，及小儿雷公金锁断桥百日鸡飞等关，止以年一字，犯某日某时为言，以至惊人父母。夫在八字干支，以生克制化，正理搜寻，尚且祸福不然，乃欲执一字，以定生死乎。

吕才合婚书，具为理之所无。人之婚姻，由于前定，择婚择命不过父母爱子之心。男之择女也，八字贵看夫子二星。女之择男也，八字贵得中和之道。何以妄立骨髓破铁扫帚六害大败狼籍飞天八败孤虚等谬说，将生年十二支，止以月家一字为犯，岂有是理也。夫合年月日时及地支所藏，论人休咎，尚不能得，况独取年月两字，不与日时相关乎？世俗遂以为真，彼高明者，知其无验而破之，人亦不信，即如发科甲者，止读儒书，未谙此理，遂以酷信。以致下愚之人曰，彼读书人尚且信之，我何疑焉？又或八字果系偏枯，太弱太旺，有病无药，不以为正理未佳，只怨带此诸凶为害，愚谓此等妄语，必毁其板，火其书，而后可。进财退财，望门守寡，妻多危，夫多厄，死墓绝，妨夫妻，止以人只生年金木水火土，纳音所属月上一字犯之，夫退财进财，系乎自己命运，安有他人家男女而能致我之祸福焉。

女命祸福淫乱或以八败桃花煞为首忌，八败则以猪羊犬吠春三月，盖以亥未戌生人，见三月生者遂为之八败，不论日时，并不论其夫子，其谬甚矣。又桃花煞如寅午戌兔从卯从茅里出，盖取寅午戌属火，沐浴于卯，有裸体之嫌，其谬甚矣。吾见夫子两全富贵老夫，因其幼带八败诸煞，父母将其八字改造适人，及至临终始告夫子真造，以纪谱志墓。尝取其真造视之，原系夫子明透，理得中和。世俗止谓其带八败诸凶，而不知其八字甚美也。

合婚书以男女年命宫数，配合天医福德为上婚，游魂归魂为中婚，五鬼绝命为下婚，若果有是理，凡议婚者，具择上中者配之，择下者舍之，天下必怨女旷夫矣。或曰男女具择四柱好命相配，则下命者，当看男命带比肩劫财重者，择女命带食神伤官重者配之；女命带食神伤官重者，择男命带比肩劫财重者配之。庶几近理。

珞辂子专以财官为主，虽人以财为依傍，然财官太旺，日主太弱，则身不能任其财官。苟日主太旺，财官气轻，则财不敷身主之运用，当以财官日主二者参看。子平书云，财官轻而日主旺，运行财官最为利。财官旺而日主弱，运行生旺最为奇。此言至当至约。若珞辂子所言只要财官生旺，不看日主强弱，不亦甚谬乎？

一日德格，有甲寅、丙辰、戊辰、庚辰、壬戌五日，何以见其为德，不考原委来历，辄以日德名之，岂非谬说乎？

魁罡格，取壬辰、庚戌、庚辰、戊戌临四墓之上，为魁罡，能掌大权。何以临四墓之上，遂能如此。亦谬说也。

六壬趋乾格，谓用寅中甲木，能合己土为壬之官，寅中丙火，能合辛金为壬之印，具是无中生有。大抵与拱禄飞禄禄马之说，相为表里，而此说尤非也。

六甲趋乾格，谓亥乃天之门户，甲日生人临此，谓之趋乾。假如别日干生临亥上，何以不为之趋乾乎？岂天门止好此六甲来趋乾乎？夫天体至圆，本无门户，即以乾居西北，类天之门户，岂可论人之祸福乎？勾陈得位格，以日主临财官之地也。夫身主不柔，能任财官，谓之得位禀权宜矣。若身主气弱，临财官太旺之地，或为财多身弱，或为煞重身轻，以之为美，岂不谬乎？

跋

客有问于余者曰，今世科学昌明，迷信破除，星命之学，已成强驽之末，究宜存废否？余曰，凡一术经传千百年而不灭，必有其意义与价值，星命之学，言于科学，即属数理，原理甚为高深，挽近学者，多趋西学，致此意深义远之命学，反遭漠视，而江湖术士，习既不精，学更非澈，支词误会，真理尽失，籍皮毛以欺世，图一己之私利，遂被社会轻视，学者所摈弃。客有所悟，唯唯而退。

韦千里年少英俊，幼承家学，精研命理，余订交尚不久，曩辑松庐命话，余曾见于蒋翁清渠案头，嫌其简略，近复刊命理约言，书为海宁陈相国所著，年久湮没，世无刊本，蒋翁曾嘱校雠，余才得先赌。校既竞，韦君复来书索序，窃余于星命之学，本非专习，禀性好奇，公余常喜研讨，顾读书不多，所学当不深，更憾经阅命书，多言不达意，意不近理，谬论异说，不堪卒读，较之约言，少有可及。约言言论谨慎，立意严密，处处以实事为根据，在在引正说作理论，辩真削伪，适合时潮，星命书籍，堪认正宗。庶几后之学者，不入歧途之苦矣。韦君之功，固不可朽，命学同人，更当庆幸焉。癸酉暮春古越荆花馆主谨识。

---
title: 子平管见
editLink: true
---

正官格

正官一位格清高，带印忠良果俊豪。

无杀身强情坦坦，有财气旺志器器。

却嫌分夺忧埋没，最忌刑冲叹寂寥。

内外合多官不显，支干伤尽数难逃。

正官只宜一位，则权专。喜见印绶，禀性忠良、英豪伟俊。不宜见杀，无杀则性情舒坦，财乃官之元神，见财则有器器自得之意。分夺者再入他格，埋没者藏而不见。贪合忘官，柱中忌见；刑冲破害，局内最嫌。至于伤官格中，忌神见之者，寿不永也。

偏官格

偏官赋性最刚强，身杀相争定不祥。

杀浅身强权可羡，气衰杀重命难长。

刃星得合功名远，印绶相生福禄昌。

只怕杀官多印少，始终贫困事乖张。

偏官者，阳克阳，阴克阴之类是也。无阴阳配合，故谓之偏。身强有制服者为偏官，身弱无制伏者为七煞。身杀相停者，如身弱杀旺，身煞相争，俱不为佳，身强煞浅，假杀为权，杀重身轻，终须有损，正此之谓也。羊刃能合杀、伤官能架杀、食神能制杀、印缎能化煞，此四者见之，主功名远大，富贵绵长。但忌官杀混杂，又无印化，不但福气匪薄，亦恐难为寿矣。阴日伤官架杀，阳日伤官不能架杀，止可论伤官带杀矣。

时上偏官格(即时上一位贵也)

时上偏官一位良，不分明暗喜财强。

食神最爱于头见，羊刃便宜支上藏。

性格刚强多智谋，襟怀磊落好文章。

食神太重无妻妾，黄卷青灯空自忙。

时上偏官只喜一位，即时上一位贵，再见者非也，或天干地支有者，俱喜财星生之，且一位偏官，恐不能鼓舞，造化必藉财以生之，是为财滋七煞，英雄独压万人，食神干上以制杀，羊刃支下以合煞，二者宜见时上偏官，主为人耿介磊落，以文学驰名，如时煞无气伤官食神克制太过，有无偏正财星生助，乃遇不遇之人。赋云:偏官时遇制伏太过，乃是寒儒，盖述此义。

正财格

正财旺相要根深，内助妻贤鼓瑟琴。

柱带比肩恒不足，运临七煞福弥深。

五行生处多获宝，三合逢时广积金。

官印两般同入格，功名早遂少年心。

正财格必要支下有根为贵。赋云:地支财伏暗生者奇。盖财者，妻也。财星有，必有贤能之妻，比肩分财， 自然不足。

财多身弱者，反不忌之。赋云:命用财运逢杀，吉亦堪陈，故云福弥深也。用财者，要柱中原有生系，三合局中最妙财合则聚。如此者，多积财宝、金珠之富，再见官印，此乃三奇全备，定主早登科第，乃富贵双全。禄嫌冲破，马忌空亡，不可不知。

偏财格

偏财生旺在月支，慷慨风流果出奇。

官煞清纯财系盛，比肩混乱利名亏。

平生事业由妻管，半世生涯赖子为。

墓库运临冲劫地，寿元福气两参差。

月上偏财最宜生旺，为人慷慨风流。或官或煞，止许一位，方为纯而不杂，乃有福有禄之人也。比肩劫财重见则混乱。偏财，乃众人之财。能有其机，若被比劫分去，其利名自然亏损。偏财格，主其人性情疏懒、好自在。凡事悉凭妻子，宠爱偏妻。如行运到墓库死绝劫杀，分夺其秀气，福寿其不参差矣。

时上偏财格

时上偏财一位佳，功名有分仕途赊。

他乡发福高相敬，正室分缘爱妾华。

官煞不杂成吉庆，比肩多见叹谩咨。

重重财旺身无力，原是名门老故家。

时上偏财，与时上偏官同，止喜一位，多则不美。若时财有气，日主刚强、功名远大、仕途悠长之命。时上偏财，多发福于外郡，主有高人相敬。或官或煞，不可混杂，务要合益。

偏财多爱偏妾，时上偏财，年提又见，曰主无气，此时财多身弱，正为富屋贫人。赋云:时上偏财，别官忌见。又云:时上偏财怕逢兄弟，此之谓也。

正印格

正印从来生我身，柱中先要识元神。

煞官不见难言贵，偏正财多定是贫。

劫重见财还有用，印轻透煞反为亲。

食神偶尔来相犯，风疾缠绵病不仁。

印绶者，生我日干也。官煞，乃印绶元神，柱中不可无；

财为印绶忌神，柱中不可有。子平云:重重生气老无官，当作清高技艺看，官杀不来无爵禄，纵为技艺也孤寒。又云:月生日干无天财，乃印缓之名。又云:用印见财+有九贫，柱中若比劫重重见反吉。赋云:财星破印官逢，比劫之官。如印绶轻者，喜煞星透出。有煞印相生之义，最可亲也。印见食神，比财尤甚。赋云:印绶重重享见成，食神只恐暗相刑，早年若不归黄土，孤苦伶仃风疾索。盖述此义。

偏印格

偏印枭神提上居，无官无杀利名虚。

妾星暗见愁无限，天厨明逢病有余。

性格奔忙多计较，行藏迟钝甚赵起。

运临死绝财乡地，数尺红罗姓字书。

偏印者，阳生阳阴生阴也，又名袅神者，何耶?枭，乃恶鸟也，其声甚怪，人闻其鸣则凶。柱中无食日印。有食日枭，能夺我之食也。如提纲偏印，柱无官杀，为虚名虚利之人。妾星者，偏财也。能克偏印，故主愁苦。天厨者，食神也，枭印忌见。夫枭忌见食，食忌见枭。赋云:年时月令有偏印，凶吉未萌。大运岁君逢寿星，灾殃立至，即此理也。偏印性奔忙，而干事多主迟钝。心虽计较，而谋为却费赵趄。如行死绝之运，财星又来克破，官杀不来救解，定为泉路之人。偏印多系偏出寄生，主带暗疾，役于豪门。多以侄男养子为嗣，义女为妻。往往有验。枭字不可轻忽。凡柱中枭食相争，无官杀解救决，不得于令终也。

伤官格有二

其一

五样伤官论不同，身强财煞是英雄。

火土土金官去贵，水金木火无官穷。

柱中木火如成格，运见财官方是享。

只怕见官财印绝，终身劳碌任西东。

伤官格有五样，有火土伤官，有土金伤官，二官不宜见官，身旺用财，身弱用印，定主富贵，若见官星破了格局，不以贵论。又有金水伤官，喜见官印；水木伤官，喜见财官， 二者若无官星，反不为美。又有木火伤官格，最喜见财。财多者，见官不忌；无财者，见官则凶。凡伤官格，身旺无财，身弱无印，终身劳碌贫苦之人也。凡伤官，多出技艺，未免刑伤子息。

其二

伤官伶俐性聪明，傲物高强志尚清。

财印要分轻与重，杀官当辩浅和深。

柱中原有官乡重，柱内无官官见轻。

财印两明杀刃旺，定知富责足平生。

伤官为人性傲。故常以天下之人不如己，伶俐聪明，志尚清高。身旺有财，身弱有印，二者分明为富贵荣达之命。柱中如杀官并见，当辩其浅深，然后可断其祸福。凡柱中原有官星，再见官则为祸重。如柱中原无官星，岁运如见官星，祸轻。柱中财印既明，又有羊刃七杀以助其威，定主功名显达。

如身弱无印，身旺无财，伤官见官，刑冲破害，主克陷六亲，难为妻子，乃九流艺术之辈，僧道师巫之命。

食神格

食神原是寿星名，最爱财扶喜弟兄。

明暗要分轻与重，阴阳当辩浊中清。

财彰杀隐形还壮，印旺官强势必倾。

继母枭神来入格，嗟夫福寿两无成。

食神名天厨，亦名寿星。喜财星比肩辅助，或干或支，当辩其轻重。书云:阳日食神无伤损，则暗合官星；阴日食神无破亏，契合自亲印绶。阳日食神身旺，忌见官星；阴日食神身弱，忌见印绶。如见此二者，为破格。填宝不美，财透杀藏以壮其根，本最宜见之。印旺官强是夺其威仪，其势自然倾颓。不论阴阳食神，俱以偏印为忌。用食见枭，其寿不延，又安能成其福哉?

月令见禄格有二

其一

建禄身强旺本元，财轻印重不堪言。

杀官不见同人透，伤食无形继母存。

运背岁强还有祸，年通月利总为屯。

不为江海清闲客，也守空门度旦昏。

其二

见禄天元坐弱宫，财彰官旺福无穷。

食神暗隐元无碍，禄马明逢却有功。

制伏运乡多发达，财官旺地必亨通。

不为廊庙青云客，也是人间富贵翁。

月令建禄，日干本旺，印绶太重，财星反轻，不可言福也。柱中原无官杀，却有比肩透出，支下又无伤官食神，反有偏印旺甚无依，虽流年通畅，大运背禄为福，少而为祸多，乃九流僧道之命。若建禄身坐弱官，又有财官并透，以制其旺气，伤官食神以泻其旺气，一制一泻，则禀中和矣，必廊庙功名之士，富贵享福之人也。

羊刃格

格中羊刃谩吉凶，七杀伤官最喜逢。

叠见刃星妻不克，重逢财破定难容。

提纲煞合真豪杰，月令逢冲是老农。

无破无伤煞刃显，边陲万里觅侯封。

柱中羊刃不可便见凶言，如有伤官泻之，七煞制之，反为贵命。赋云：小人命内亦有正印官星，君子格中也犯七煞羊刃是也。羊刃不忌多，只怕见财，则有争夺之祸。如提逢羊刃，即有七煞合之，乃英雄豪杰之士，真贵人之命。若月令羊刃而被冲破，有无煞驾威仪，止为乡人而已。如无伤破而有杀星制伏，多出武职，主掌兵符，功名起于边陲。羊刃克妻，有羊刃多而反不克者，是为见财也，若见财星争夺，恐难容于不伤也。

日禄归时格

日禄归时格最亲，提纲再见不为真。

食神爱有方言贵，偏正财无定是贫。

有破有冲心弗遂，无伤无害志还伸。

煞官不见同人少，正笏垂绅拜紫宸。

子平云：日禄归时没官星，号青云得路，此理甚微，必须究所以然之故，方知格局之真，然后可断祸福。没者，埋没也，此没字最为要紧，不可轻忽。且如甲禄到寅，寅中丙火长生，用丙字暗合辛字，甲日得官星；乙禄到卯，用卯中一木，暗合庚金，乙日得官星；丙戊禄居巳，用巳中庚合乙，戊日得官星，戊合癸，丙日得官星；丁己禄居午，午中有丁火、己土，丁火暗合壬水，丁日得官星，己土暗合甲木，己日得官星；庚禄居申，申中壬水长生，用壬字暗合丁字，庚日得官星；辛禄到酉，酉中辛金暗合丙火，辛日得官星；壬禄到亥，亥中甲木长生，用甲字暗合己字，壬日得官星；癸禄到子，用子中癸水暗合戊土，癸日得官星。此伏时无，地支所藏造化，暗合官禄，故云没官星，号青云得禄。如见官星填实，所以不贵也，此乃格局所以然之旨，谈命者不可不知，归禄止许时上一位，方是。如提上再见，杂而不纯，格不真也，伤官食神喜见者，取其暗制官煞，明滋财星之义。财星许见，取暗生官之义，冲破坏格，比肩分禄，俱为格中所忌。

拱禄格

拱禄格中止有五，无冲无破始为良。

阴丁已未宜财助，阳土马龙得水强。

癸日猪牛颠倒用，己干已未正相当。

煞官不见无填实，好与皇家做栋梁。

拱禄格中有五，日时中间虚拱禄星取贵。如丁已日丁未时，中间虚拱一午字；戊辰日戊午时，中间虚拱一已字；癸丑日癸亥时，癸亥日癸丑时，中间虚拱一子字；己未日己巳时中间拱一午字，此之谓拱禄，喜财星，忌官煞，刑冲破害，填实不贵，岁运同。

拱贵格

拱贵真时验如神，提纲无气始为真。

甲千虎鼠方为用，壬日寅辰贵显身。

阳火犬猴为上格，戊人申午为彝伦。

无冲无破无填实，定是黄金榜上人。

拱贵格止有四，甲寅日甲子时中间拱丑字；壬辰日壬寅时中间拱卯字；丙戌日丙申时，中间拱西字；戊申日戊午时，中间拱未字。此皆虚拱，日主贵人，故谓之拱贵，喜财食忌官杀，刑冲填实不犯者，真贵人之命，又要提纲无气方妙。如提上见官杀，不须以拱论。书云:提纲有用。提纲重，月令无神用此奇，空亡大忌，岁运亦同。

二格合言一首

两般虚拱妙难言，最喜其中识本元。

贵忌空亡禄忌破，伤嫌提重煞嫌繁。

刑冲若有灾难免，羊刃如无福始存。

月令无神成上格，居官早跻紫薇垣。

拱禄拱贵，其理则一。本元者，所拱何物?如拱禄怕冲，拱贵怕空，提上伤害，不宜太重，年月七煞，不宜多见，羊刃劫财，并宜去之，刑冲破害，并皆忌之。月令无神者，无官煞也，局中忌神不犯，又有财星滋助，大贵之命。

六壬趋艮、六甲趋乾（二格同于一理，故总言之。）

壬趋艮位甲趋乾，互换合禄岂偶然。

趋艮重寅名有分，趋乾叠亥福无边。

财官暗见成灾障，冲并明逢是祸愆。

月令有神成别格，随宜推步妙从权。

六壬趋艮，六壬日主要寅字多，必时上见寅，用寅字暗合亥字，谓之合禄。六甲趋乾，六甲日干，要亥字多，必时上见亥，用亥字暗合寅字，甲禄到寅，亦是合禄。二格俱不要财官，刑冲破害填实无用。如月令一见财官，止以财官论，不用此格也。

六阴朝阳格

六阴已尽一阳生，辛日朝阳贵显名。

官煞刑冲贫且贱，印财生旺富还荣。

两辛干透为寒士，二子支藏是白丁。

水冷金寒伤太重，九流僧道任游行。

此论六阴朝阳格，辛乃六阴之金，子含一阳之气，六阴已尽，一阳复生，谓辛金生于子地，故名六阴朝阳格。六辛日生戊子时，用子字遥巳字，戊字动丙字，辛金得之为官禄。喜财印生扶，忌比肩官煞重子。赋云：辛日单单逢戊子，六阴贵格喜朝阳，丙丁巳午休填实，福贵双全入庙堂。如伤官太重，生在冬前寒气太深，终无回阳之意，非僧道之命，九流艺术之人也。

六乙鼠贵格

乙木天元时遇子，取名鼠贵理幽玄。

煞官不见功名备，偏正财逢富贵全。

冲绊难占天子禄，遥合准许帝王宣。

空亡不犯无金气，雁塔题名在少年。

六乙日得丙子时，用子字遥巳字，丙禄生己，巳中有庚戌，为乙木财官，乙贵在子，故取六乙鼠贵之名，不宜庚辛申酉，丑绊午冲破子之局，是以不贵，喜财星，忌空亡。

井栏乂格

申子辰全三透庚，井栏又格局澄清。

盘中少火方无碍，柱内多金却有情。

时带字申应减福，运临辰卯必增荣。

天元人癸来伤泻，不掌利名亦掌兵。

天干三个庚字，地支申子辰全，方合此格。取申子辰暗冲寅午成。庚日得官星，乃大贵人之命，忌丙丁巳午寅成反王癸透露，反不为贤。如子时，即丙子时上见七煞，申时是日禄归时王成伤官，但不粹美，则减分数。二庚四庚，又非此格，或日主一庚或三庚，方是金气肃杀，故主兵形。

子遥巳格

甲子日干时甲子，子遥已格细推求。

庚辛干上通宜去，申酉支中不可留。

若问功名休跨马，欲求富贵且骑牛。

提纲旺气通元用，衣紫腰金拜冕流。

子遥巳格，有二子字遥合已字，以已字遥酉字，甲日得官星。赋云:甲子日两遇子时，畏庚辛申酉丑年。要月令旺气，通于日柱方妙。

丑遥巳格

辛丑天元叠见牛，丑遥巳格要追求。

财星喜见诚然妙，官杀愁逢实可忧。

子未无情名蹭蹬，西中有用岂淹留。

岁时若也逢蛇鼠，虚名虚利到白头。

此格以辛癸二日，干要丑字多者为妙。用丑字遥合巳字，取巳中丙成为辛癸之官星。柱中原无官星，方用此格。若见子绊未冲，则不能遥合矣。赋云:辛癸日多逢丑地，不喜官星，岁时见子 B 二官，虚名虚利。

飞天禄马格有五

其一

庚壬二日子重重，禄马飞天用到冲。

庚见丙子难许吉，壬逢戊已断言凶。

丑绊无门通九夏，午冲何路向三冬。

五行妙处宜纯粹，宠渥重沾万户封。

其二

辛癸天见叠见猪，飞天禄马意何如?

酉申丑体得一实，丙戊戌形尽要虚。

得令定为卿与相，失时只可伴樵渔。

无冲无破无伤克，早得高乘驷马车。

其三

丁丙阴阳两作子，丁蛇丙马倒冲宫。

巳多冲亥为天禄，午众通齐妙必端。

丙午见金形不坦，丁蛇遇水体难安。

刑冲官杀都无犯，得路青云到广寒。

其四

丙火为干午字连，格名禄马号飞天。

吉凶顺逆须分别，推到机关入玄妙。

其五

巳字重重干见丁，飞天禄马用无形。

无破无冲无官杀，三策天人对大庭。

飞天禄马真无形中而寻，有象非容易之可识也，必纯粹无一点官星方可取用。丙午日尤难，丙坐午垣又为羊刃，如柱中有庚辛财星又坏了羊刃，时刻差之毫厘，吉凶谬于千里，齐子也，取午多暗冲子字之官星。

合禄格

戊午时上见庚申，此格如真验如神。

生在秋冬言富贵，生在春夏主孤贫。

煞官印绶为寒士，生旺财星是贵人。

甲丙卯寅来破格，遇而不遇来头巾。

此论合禄格，戊日得庚申时，用庚字暗合乙字官星。子平云：庚申时逢戊日，名曰食神干旺之方，岁月犯甲丙卯寅，此乃遇而不遇，秋冬是旺财旺，故主贵；春夏官旺印旺，破格，故主贫贱。如提上入别格，不可以合禄论。

壬骑龙背格

壬骑龙背用神专，显达功名不偶然。

跨虎应知金谷主，乘龙乃是玉阶仙。

局中辰字多宜见，格内官星定要捐。

丁戌无形成上格，士人平地可登天。

此论壬骑龙背格，以壬辰日为主，辰多主贵，寅多主富。用辰字多冲戌字，壬日得财杀，故以丁戌日为忌。赋云：壬骑龙背无填实，翰苑清高。

财旺生官格

财旺生官格局嘉，无冲无破享荣华。

食神多透名难就，劫刃重逢富可嗟。

身旺财强名誉美，运扶岁助实堪夸。

女人八字生逢此，益子荣夫善治家。

财煞格

用财干上透偏官，财煞全彰两要安。

主旺始能施我势，用强方可借他权。

五行舒配功名显，八字中和福寿宽。

财杀旺时日主旺，调和燮理步金銮。

杂气有三

杂气提纲格有三，财官印绶一同泰。

财官俱要干显露。冲并偏宜支下含，

用印不如用杀显。合财不忌合官贪，

柱中华盖兼羊刃。不拜瞿云拜老聃。

四库为杂气，值之者多主刑克六亲，难为妻子，再兼羊刃华盖同入，非僧即道之命，瞿云乃佛之师，老聃乃道之祖。

杂气财官格

提纲杂气透官星，妻妾宫中喜见刑。

玄武无金难矍铄，勾陈有食应遐龄。

无源壬癸心蒙昧，涵泻庚辛性巧玲。

透出财官名利显，有冲富贵始安宁。

提入杀气透出财官，即取杂气财官格，其财官有气，日主旺健方妙。玄武者，水也，入壬癸日生于四季，四柱无一点金气，又无亥子之源，此人难为寿矣。勾陈土也，戊己生逢四季，干有气反透食神，室主遐龄。杂气提纲不冲不发，最喜刑冲也。

杂气财杀格

财杀全彰杂气提，五行形气不同推。

丁干辛癸冬言贵，戊日甲壬春季宜。

命带六冲官爵显，柱逢三合利名疲。

运临财旺兼杀旺，将相公侯总可为。

杂气印绶格

提逢杂气印通干，此格须宜仔细看。

印重不须寻子媳，杀轻何必苦求官。

有冲无合财名许，有合无冲富贵难。

只怕印多官杀绝，刑妻克子福阑珊。

（理名词浅，不待解说。）

日贵格

日贵格中只有四，丁干酉亥癸卯巳。

魁罡破害总不宜，冲并空亡切须忌。

身强官印貌轩昂，主旺食伤心智慧。

时日要分阴和阳，得时富贵惊天地。

诀云：甲戊庚牛羊，乙己鼠猴乡，丙丁猪鸡位，壬癸兔蛇藏，六辛逢马虎，此是贵人乡。凡读者止知有此当然之理，不察所以然之故为何？甲戊庚遇丑未为贵人者，何耶？甲为天干之首，子为地支之首，且如阳贵人，即从子上起甲子，顺行，甲与己合，己阳贵在子；丑上乙丑，乙与庚合，庚阳贵在丑；寅是丙寅，丙与辛合，辛阳贵在寅；卯上丁卯，丁与壬合，壬阳贵在卯；辰为天网，天乙不坐之地，己上是戊辰，戊与癸合，癸阳贵在巳，午为对宫不数，未上是己巳，己与甲合，甲阳贵在未，甲上是庚午，庚与乙合，乙阳贵在甲，酉上是辛未，辛与丙合，丙阳贵在酉；戌为天罗，天乙不坐，亥上是壬申，壬与丁合，丁阳贵在亥；子为木宫，不数。丑上是癸酉，癸与戊合，戊阳贵在丑。阴贵申上起，甲子逆行，甲与己合，己阴贵在申；未上是乙丑，乙与庚合，庚阴贵在未；午上是丙寅，丙与辛合，辛阴贵在午；己上是丁卯，丁与壬合，壬阴贵在巳，辰上又不坐，卯上是戊辰，戊与癸合，癸阴贵在卯，寅为对宫又不坐，丑上是己巳，己与甲合，甲阴贵在丑；子上是庚午，庚与乙合，乙阴贵在子；亥上是辛未，辛与丙合，丙阴贵在亥上；戊宫不数，酉上是壬申，壬与丁合，丁阴贵在酉；申阴本宫不数，未上是癸酉，癸与戊合，戊阴贵在未。且如申为坤，乃阴之首也，故阴贵自申上起，古人立法自有道理，今之推命不可不知所以然之故也。

福德秀气格

福德天元用五阴，乙丁辛巳癸同寻。

蛇鸡牛位究全半，印绶财官论浅深。

相貌堂堂多活泼，心田耿耿好胸襟。

得时无破兼多合，声价清高入翰林。

（星论统详解悉。）

魁罡格

壬辰戊戌号魁罡，庚戌庚辰四位当。

二德再逢心地善，三方有合性温良。

柱宜叠见方为美，局带刑冲定有伤。

提纲财煞分轻重，纯粹清高福寿长。

（主人多性气，有勇力。）

金神格

时上金神格有三，黑鸡己未木中看。

偏官局内不宜少，火气格中定要宽。

阳日火多方取贵，阴干水少莫言官。

煞星带火来入格，得路青云到广寒。

日德格

甲寅壬戌与庚辰，丙戊逢龙日德真。

腹内每含千载计，胸中常有四时春。

魁罡冲克愁还苦，刑害空亡病且贫。

四柱清纯无破坏，须知富贵更多仁。

天德，正丁二坤宫、三壬、四辛、五乾、六甲、七癸、八寅、九丙、十乙、子巽丑庚。此乃天地成数之道，取之为天德所坐之地也。且如正月见寅，自寅上起至丁十位，寅甲卯乙辰巽己丙午丁；二月建卯，自卯上数起至坤十位，卯乙辰巽己午丁未坤，此皆十位。辰戌丑未杂气不纯，逆数，三月建辰，自辰上起至壬，亦是十位，辰己卯甲寅艮丑癸子壬。此载历书，取为考证，余皆仿此。月德收一局生旺墓，自始至中，自中至未，一局之气收完，故为月德。且如正五九月丙，丙生于寅，旺于午，库于戌，收一局之气，故曰月德，余皆仿此。日德若带伤官羊刃魁罡，财官又轻，此人常有慕道求禅之心，而有长生不老之念，故有千载之计耳。日德慈善，有济人利物之心，轻财尚义，胸中生意四时如春也，忌冲并空之，不单贫贱，且主多疾病。

专禄格

木金卯酉与寅申，坐下专禄旺本身。

有用财官终发达，无情冲害定沉沦。

妻星到底克难免，子息初年定不妊。

只怕用衰身太旺，洛阳方到已残春。

日刃格

丙戊天元支坐离，再加壬子一同推。

杀星带合官禄至，财印相冲祸患随。

性傲心雄无恻隐，谋高胆大有施为。

格中杀刃分清白，万里兵权大合围。

夹丘格

夹丘时日虚财库，须用留神仔细推。

庚午甲申依此论，癸干酉亥壬君为。

丙坐寅垣时戊子，己临卯位巳时随。

刑冲不见无填实，富贵功名贵让谁。

夹丘者，日时中间拱夹财库。如庚午日甲申时，中间虚夹一未字，木库在未，庚用木为财。故云：夹丘，谓拱财库。余皆仿此。无刑冲填实，乃富贵双全之命也。

胞胎格（绝句）

五行绝处是胎元，乙酉甲申妙可言。

辛卯庚寅日主位，如逢印绶位权尊。

十干喜忌诗

甲木枝干春向荣，土金火透最为亨。

庚辛不忌逢壬癸，戊己何妨见丙丁。

官杀印乡多富贵，食伤财地必峥嵘。

虎猪蛇鼠生逢时，跨凤乘龙上帝京。

甲木属阳，乃枝干之木，生值春月，正当生旺，必假金以剥制，方成栋梁之才。设若无金，必得厚土。如土金俱无，必丙丁火透出，以泄其旺气。此三者，只是太过，宜脱之、剥之之象。不过，取其中和耳，别无他论也。如庚辛申酉，金气多者，见壬癸水为用。戊己，土气厚者，必得丙丁火为用。此杀官喜印、伤食喜财，只要五行所得之意。虎，寅也；猪，亥也；蛇，巳也；鼠，子也；鸡，酉也；龙，辰也。时元值之，上贵之命也。

乙为根蒂做天干，不用金剥火是官。

曲直体成南去乐，从革局就北来观。

财强杀旺名中外，水浅金轻伤肾肝。

马猴时遇多荣达，鼠兔加临作贵看。

乙木属阴，乃根蒂之木；生于春三月，正当有气；必得金制，方能成功。如无金，必得火透天干，有木火通明之象。赋云：火明木秀，斯人不负经魁。若四柱纯木，以成曲直之体；喜行南运，取贵。若四柱金多而成从革之体；喜行北运，取贵。四柱少水生，而无金剥，多主肾部、肝经不足之病，性多恼怒，盖肝藏气故也。财强杀旺，为之财滋七杀，令名必扬中外也。午申子卯，四时生人，多主富贵。

丙为阳火号文明，金水相逢极有情。

巳午见官终不显，子申遇印始成名。（论提纲）

贫穷有学谈天地，富贵无缘靠弟兄。

用入库乡当退位，休言伐木鸟嘤嘤。

丙火属阳，乃文明之象，生于金水提纲，多主富贵，此禄马旺地，故有情也。生巳午提纲，官星无气，又行东南运，其官终不能显。如生子申月令，财官有气之地，但得岁运印绶一生之，其功名必成。生于夏月，财官俱弱；身虽贫贱，有谈天论地之才学；盖丙主礼，又主文明故也。生金水旺时，财官得令；而比肩无力，多不得弟兄辅助；或暗中有生扶，却有贼恩之祸。但怕用神入库，当有退位休官之叹，而无出谷迁乔之理。又当审辨，用之轻重，库之开闭。如原柱中有库，岂可又以库言哉。

丁火其形本属阴，阳光许助结同心。

藏财坐贵偏宜甲，跨马骑牛最爱壬。

财杀旺时名愈重，水金衰处困尤深。

二阳产降逢天乙，爕理阴阳妙用金。

丁火阴柔，得阳火助之，方美。十段锦云：丁为阴火，喜遇阳壬，见丙兮百年安逸。盖谓丙内藏辛，丙邀辛金，为丁火之偏财，亦助丁火之光；故云结同心也。财星喜藏贵人，宜坐甲木宜透，此为贵命也。午丑二字，用之扶助；盖午丁火之禄，丑乃丁火财库，二者宜见之为妙。壬水正官，岂不最爱之？如生寅卯提纲，为印绶，喜见壬水为官。如财杀并透，有力者，大富贵之命。但水金衰弱，定主蹇滞。如丁火生于季冬月令，财杀并透，又有天乙贵人辅助，此乃宰相之命也。宜斟酌较之，庶无差忒。

戊为阳土即丘陵，坐库藏财贵有恒。

甲乙旺时名愈重，财干墓地寿难凭。

五行生处为佳兆，三合逢时是福征。

印重财轻官杀坏，伤残肢体病难胜。

积土为丘；王冢曰陵。皆动而有成之象。戊土属阳，故以此二者喻之。坐下库，谓之有根；藏有财，谓之不燥。合此二者，不但主贵，亦主有恒。盖土主信，体用相宜，乃禀中和之气。日主有气，再得官杀旺相，功名自然显达。如专用财，又行财星墓地，只恐难为寿矣。且财星之墓，此人多患脾胃之病。土能长养万物，故喜生气。土合则厚，必无倾颓之患。三合逢之，自为福利。如四柱印绶太重，又无财星，官杀俱绝，又无食伤，火炎土燥，疾病可知矣。

己土平平一野场，多金多水亦多光。

攀龙附凤声名重，跨马骑牛姓字香。

身旺官星原有用，主强七煞应无伤。

支干带合根基厚，堪与皇家做栋梁。

己土属阴，而主静，为平地野场之土。喜伤食、财星，愈多愈妙。柱得辰酉二字，以益其体。午丑二字，以助其用。如此者，体用相益，自然显达。日主旺相，见官星七杀，则主荣贵。赋云：木疏季土，培成稼穑之禾。岂不宜见乎？凡用土必要见合，则无虚崩之患。如五行带合，不偏不党；财官得所，不重不轻，无混杂之病；得中和之气，岂不为国家栋梁乎？辰丑酉午四字，非柱中见之为吉，岁运逢之亦美。

庚金锋锐旺秋天，冬月生人更妙玄。

木火绝嫌西与北，水金旺爱走东南。

时逢申子财名备，柱带牛羊富贵全。

埋没不遭金水旺，管教万里掌兵权。

阳金质刚，秋正司权，其体自然锋锐。生于冬月，有金水澄清之象。赋云：金白水清，此辈定登甲第。又云：金兼爱水之相涵，文学堪夸。可见用金要水，有金水相涵之秀，是其妙且玄也。柱中如水火俱绝而无气，忌行西北冷运。如水金乘旺，喜行东南方暖运。如得申巳二时，乃得禄、长生之地，多主富贵，财名并有。丑未，乃庚金贵人、财库之地。富贵双全，更要日干有气，财官旺相，见之者，妙。如日主轻，财官弱，又非也。不遭戊己土埋没，而合金水澄清，再有杀刃帮扶，定掌兵权之贵。

辛金原自土中生，木火提纲福不轻。

时遇虎龙多富贵，提逢亥子更聪明。

逆行西北还淹滞，顺历东南定显名。

但虑冬前寒太极，虽逢暖地只平平。

阴金本无形质，赖土以生；土愈多，而金愈厚矣。木火提纲，时元有助，其福难量，要以轻重较之，方可用寅辰二时，值之者，多主富贵。盖寅申财官生旺，又是天乙贵人之地。辰时内含水土库，正印扶身，水涵秀气。赋云：辛日壬辰贵在申者是也。如值多子提纲，主人聪明秀丽。西北背禄逐马之运，名利多淹滞。东南地暖，财官乘旺之乡，功名自然显达。但忌生于冬至以前，天地之气大寒。虽行东南方和暖之地，亦只平常之命也。

汪洋壬水旺三冬，最爱干头火土重。

秋降勾陈能作吉，春生朱雀岂为凶。

三方火局偏宜合，四库提逢不忌冲。

龙虎重重时日月，禹门神鲤化蛟龙。

水归冬旺，以时而言，必得火土透出，取贵。生于秋月，为印绶提纲，必得官杀透出，始吉。如生寅卯提纲，乃是伤官食神，必得财星，方能取其贵也。三方合成火局，有既济之象。生于四库提纲，必得冲开，方美。如日主、月令、时元，见寅辰二字多者，非壬骑龙背，必六壬趋艮。以神鲤而变蛟龙，乃大贵人之命也。

癸水池塘应不流，文含玄武可行舟。

申辰格备形如虎，寅午局金气食牛。

印重南方偏喜悦，财多北地岂忧愁。

坐库身强火土旺，为官必定效伊周。

癸水属阴，静而有常，故以池塘而喻之，盖阴主平静。如支下类成水局，上下交感，静极而动，可以通行舟楫矣。如申子辰三合备，天元有气，有大人虎变之象。寅午戌火局全者，水旺逢火，合成既济之名，自有食牛之志。印旺者，喜行财运。财多者，爱入劫乡。不过取中和之气，别无他议也。如坐下丑库，又重重见丑，为丑遥巳格。如无伤破，则有伊尹周公之勋业，乃宰相之命也。

论形气

子平形气理元真，推测机关妙运神。

夹拱财官原有为，虚邀禄马岂无因。

循环造化明消长，颠倒阴阳定主宾。

识得五行轻重法，吉凶方可向人论。

论虚邀夹拱

夹拱虚邀用在先，迩来是理失真传。

三奇位跻六卿地，四正身瞻尺五天。

禄马贵人承紫诰，财官印绶载青篇。

柱中二六俱遥合，富贵荣华造化全。

管见篇

大道无名，乃天地阴阳之始。五行有象，为生成万物之根。本自无而入有，乃缘假以成真。二五之精，妙合而凝。郡生品类，惟人最灵。禀乾坤之正气，有参赞之功能。至于命运，溟定潜镕。

详观命格，正取旁通。用其虚无秀气，妙在夹拱之中。正官正印，无冲无破，位权尊；羊刃七杀，有制有伏，名显达。食神二德，心慈善。羊刃伤官，性暴刚。伤官身旺，见财杀，台阁之臣。七杀无伤，逢印绶，青云之客。正财固美，多出纳粟之名。妾妇虽偏，反以文章取贵。身强官旺，性忠贞。劫重财轻，多鄙吝。拱禄拱贵，无填实，翰苑清高。偏印偏官，有生扶，位居台省。三偏得地，位居一品之尊。四正虚邀，名冠百僚之上。朝阳鼠贵，无刑冲，天府之人。子字丑遥，少羁绊，青霄之客。飞天禄马，虽发达，恐不久长。杂气提纲，纵迟钝，终须安稳。井栏乂格，时辰真，早步青云。阴日朝阳，大运通，少登黄甲。正官多出于青琐，七杀每任于乌台。财星破印，比肩劫刃，必峥嵘。

官旺身衰，偏正印乡，多富贵。伤官太重，必子嗣之难招。劫刃重逢，主妻妾之多克。花繁果实，晚景风光。根槁苗枯，早年偃蹇。七杀发于羊刃，枭神贵在偏官。伤官少印，全无一点慈仁。七杀逢财，更加几分奸巧。欲求功名远大，格局清正，运途宽。若要富贵绵长，四柱中和，心地善。根基浅薄，虽发达，终有迍邅。祖气丰饶，早迟心，晚须如意。五行萃贵，定得意外之名。八字轩昂，不是寻常之辈。刑合合禄，到底功名有成。福德魁罡，富贵终还得手。金神带杀，运逢火地，掌兵符。日贵文昌，若遇财官，登翰苑。青龙恃势，化为曲直之名。白虎伏形，乃作从革之体。朱雀成凤，火炎高。玄武当权，水气盛。勾陈得位，培成稼穑之禾。五气完全，富贵功名不小。壬骑龙背，无刑冲，位重权高。拱贵夹丘，不填实，福优财足。杀空劫重，难为继后之人。财绝空衰，岂有绍先之子。六亲无倚，刑冲墓库，见伤官。骨肉无依，水冷金寒，火土燥。五行太冷，须究寒谷同春。四柱整齐，要识成中有破。太过者，晚主孤单。不及者，早年钝错。造化有反复之不齐，推测在吾心之通变。 明命君子，再考用焉。心领神会，得者不凡。仁慈忠厚，验如影响。

阴命赋

既观男命之得失，复观女命之幽微。正官纯粹，见财星，子贵夫荣。七杀全彰，日主强，夫刑子克。财星得地，善持家。印绶专权，能干蛊。财轻官旺，亲操井臼之人。杀混合多，捱户沿门之妇。伤官太重，嫁即妨夫。枭印满盘，未生先堕。食神独旺，受子褒封。财旺生官，叨夫恩典。财官印绶，无伤无破，主夫荣。天月德全，透食透财，生子贵。天元太旺，格清纯粹，配君王。日主极弱，有用财官，招贵婿。四柱不见夫星，贵居财旺。五行难寻子位，妙用比肩。食伤太重，反无儿。枭印逢财，却有子。

七杀羊刃，为人胆大心雄。偏印伤官，处己心直口快。二德逢华盖，念佛看经。羊刃坐魁罡，呵神骂鬼。柱中纯印，晚子刑伤。

伤食满盘，早夫克害。身轻杀重，寿难长，而伶俐聪明。主旺用强，虽短命，而奸强好斗。桃花红艳，送往迎来。官杀争权，弃张接李。金水聪明，多暗约。火木刚傲，善偷期。无财无印，见伤官，倒凤颠鸾。有杀有官，透食伤，吟风弄月。魁罡冲破，印无官，师尼之辈。桃花带合，官杀混，娼妓之流。身旺逢枭，多宠妾。阴错阳差，是填房。羊刃伤官，心狠毒。二德印绶，性温良。伤食无财，逢二姓，丝罗之好。杀官少气，再一番，桃李之鲜。身旺鬼衰，夜眠无伴。财绝官死，昼坐荒凉。财逢羊刃，不得其死之人。印绶逢财，乃是含冤之鬼。贵众无财，名驰谢馆。合多少主，声重秦楼。（主，夫星也）身旺鬼衰，虽有夫，而即无夫。枭众财强，纵无子，而却有子。官值鬼乡，夫亡外郡。

食临杀地，子丧他邦。马坐孤神，不远嫁，定主离夫。杀临寡宿，非生离，也须死别。三刑六害，少六亲。阴错阳差，情冷落。纯杀弃命，寿必绵长。杀重身轻，终须倾夭。官星乘驿马，恒守空房。

财库值空亡，家资零替。金猪黑鼠，夫无定。丙戊端门，婿不长。

桃花滚浪，日换二妆。寡宿孤辰，夜眠无伴。赤蛇则伶俐聪明，财官旺，夫荣子贵。木马则刚强傲物，禄马衰，刑子克夫。五行纯粹，最难逢。四柱中和，恒罕见。喜逢天月德神，大忌杀官混杂。详观轻重，省察旺衰。柔弱为吉，强旺为灾。事有万端，一理可贯。如此推步，庶有不差。

二五心鉴篇

造化体虚，无声无臭。阴阳干运，成物成人。发吾性之浅见，泄天地之玄机。微言中，有至理存焉。罕言中，得独言之妙。愚闻财官印绶，俱为有用之神。羊刃伤官，古作无情之物。殊不知造化推迁，今非昔比。天地气偏，阴阳理舛。人心精巧，众法多端。尚仁义，而道德不存。兴礼乐，而是非自作。欲观人事，先察天时。所以正官正印，居官不显。七杀羊刃，出仕驰名。三偏愈于三正，用实不如用虚。天元一气，未经一个做公卿。地物相同，能有几人登仕路。入格值破，如玉有瑕。混杂有情，如金出土。天元太弱，内有弱处复生。日主极刚，要识刚中有泄。官杀重犯，若逢印绶，反成功。财印两彰，益印化财，为妙用。劫杀太重，一入财地，必凶。财气丰盈，虽见劫杀，反吉。时杀有用，台宪驰名。杀旺挂根，退身避位。居全四正，财官有用，夺魁元。格值五生，禄马休囚，甘屈隐。四库全备，五行顺序，最难逢。得此格局，富贵功名，原不小。六合，则为人忠孝。六冲，则刑子克妻。官多、无官，再行官运，必蹉跎。杀多、无杀，再遇杀乡，当贵显。财多、无财，再行财地，必生灾。印多、无印，复至印乡，刑克重。天元逢死，运至不祥。内有阴阳，借生死一，必不死二。五行入库，见者本凶，当究阴阳。闭开既库，何能再库？官伤财劫，贾谊屈于长沙。禄绝马衰，李白沉于未石。

墓库魁罡，坐驿马，游食之僧。华盖羊刃，带伤官，入围之道。

财绝刃冲，比劫多，腹中无父。印库财多，身少倚，出世无娘。鬼库财空，终身乏子。刃强马倒，年少无妻。财身值贵，每逢仕宦扶持。马坐命宫，恒有高人提拔。四柱无财，买娶远方妻妾。满盘枭印，多招过继之儿。身弱财衰，见伤官，清闲之客。官轻策马，日主强，奔走之人。土金火土枭神，奸贪无义。木火金水偏印，伶俐多情。时元值死，多无后。绝败逢实，定主孤。（时，为结实）四正虚邀，如有用，位至三公。禄马贵人，拱无伤，权尊六部。辰戌丑未，虽富贵，定有刑伤。子午卯酉，作三奇，兴衰显达。寅申巳亥，身旺者，贵难免刑伤。印绶财官，有用者，奇妻贤子弟。伤官太重，无财印，寡合交情。七杀满盘，坐魁罡，奸强狠毒。

三刑六害，亲眷萧条。阴错阳差，外家冷落；坤造逢此，真假翁姑。春水无金，火土运中，取贵。秋金少火，水木之地，亨通。夏火无形玄武，青龙迭见，定为灾。冬天水势汪洋，朱雀勾陈，能作吉。土临四季，金水为荣。形气不齐，难为执一。

大抵春木，得金剥，为良栋。秋金，见火煅，炼成锋。火炎得水合，为既济之名。水旺土临培，作提崖之象。木疏季土修，为稼穑之禾。土少木多，反作虚浮倾颓。太旺者，以泄制为功。

太弱者，以生扶取贵。财强官旺，富贵双全。马困禄衰，贫穷自守。主若用金，非司马，即司寇。元神木土，非地曹，即天曹。

伤官每出技艺，僧道有之。魁罡多在师巫，军卒难免。日刃带金神，名驰边戍。伤官逢木火，文冠词林。四柱无财，财进气，白手成家。八字无官，官旺乡，亦能拜职。偏官太重，使心机，而多学少成。羊刃逢冲，好恃强，而始勤终怠。正官冲破，富贵不长。马值空亡，终须寿短。天财破印，不久荣华。伤官见官，始终有变。食神逢枭印，到老无成。羊刃见财冲，终须不稳。归禄，无财有官，难言富贵。合禄，刑冲破害，命只寻常。拱禄拱贵，有填实，只论提纲。趋艮趋乾，见财官，难以此断。飞天禄马，格局难真，时刻有差，反为下贱。壬骑龙背，见戊丁，事业迍邅。

财旺生官，有刃伤，生平蹭蹬。财杀并旺，日干弱处，反为灾。

日贵魁罡，禄马轻时，俱无用。专禄福德，助其有，而不助其无。

日刃金神，成其功，而不成其破。夹丘填实，无用。胞胎无印，反伤。以时取格，乃舍真而求假。提纲有用，真弃本而逐末。

推命，以六格为真。取用，以三奇为重。虚邀夹拱，非容易之可知。造化渊微，乃前贤之未载。务观节气之浅深，方论名利之得失。事有万殊，理无二致。虚心讨论，渐入精微。稍不留神，谬于千里。此吾三十年之经验，尽付笔端。七八载之潜思，始成草创。采诸古理，考证成篇。论趋避，有益于君子。推贵贱，稍助于术门。苟有一征，庶为小补。

探玄篇

大哉至道，莫可名言。参天两地，试探其玄。玄微至理，实出于天。人禀天赋，盖有由然。损益盈虚，阴阳消息。吉凶悔吝，理之所值。造化屈伸，循环罔测。得失穷通，岂无究极。命好运强，锦上添花。命否运通，雪中送炭。春木夏火，必得金水成名。冬水秋金，全仗土火取贵。四季土强宜制，青龙发见，必呈祥。

三奇格内逢生，日主旺时，言富贵。财官印绶，主旺轩昂。禄马贵人，身衰否塞。财轻官旺，笔下成名。财旺生官，输栗取贵。魁罡杀刃，功名多谙于孙吴。禄马学堂，事业必尊于孔孟。满盘财旺，多生跨灶之儿。伤败时逢，必产忤逆之子。时杀克破日干，忌有攘羊之祸。年月杀伤日主，恐防焚廪之忧。

身弱官衰，逢驿马，尝传陇上梅花。主强财透，马加鞭，每折渭城杨柳。（日主弱，官无气，又带驿马，此人多主跋涉无定，必为豪门之使，尝传陇上之信。日主旺，财弱透出，驿马被冲，此人每游于外，为东西南北之人，或贸易行商，岂不每折渭城杨柳。）财坐天乙得地，妻配孟光。杀临二德有滋，子生闵损。食强干旺，年比籛铿。（彭祖名）杀旺身衰，寿同颜子。吐万丈之虹霓，杀驾伤官，财有气。立百年之勋业，刃强杀旺，主无庇。伤重，带三刑，毒似易牙。劫强，逢六害，狠同吴起。（伤官，本主克子；而伤官太重，又见三刑，不但克子，而且有烹子之毒。劫刃，本主克妻；而劫刃强旺，更加六害，不但克妻，而且有杀妻之狠。

易牙，尝烹子以事君。吴起，曾杀妻以求将。）官临贵地，因女成家。杀入印乡，以子取贵。满盘俱是伤官，堪哀子夏。四柱通为劫刃，情通庄生。金水澄清，禀硕见真儒之秀气。交辉木火，有庇民尊主之经纶。运顺官清，舟楫霖雨。运纯杀旺，鼎鼎盐梅。魁罡金神杀刃，阃外将军。拱禄遥巳栏乂，翰林学士。命犯兴衰，春有利名，秋必废。运逢生旺，冬虽破落，夏能成。禄马俱空，沿门乞丐。财官死绝，阛闇耽饥。旺中，有泄有伤，功名有分。弱处，有生有辅，名利有成。位天地，育万物，不离乎中和。鼓阴阳，舞造化，岂容于偏党。既论富贵贫贱，复言得丧死生。既生有老，未老先病。生者，老之兆。病者，死之征。死生既禀于三命，疾病不离乎五行。是以水火互伤，心肾受病，非惊悸，则目暗眼昏。心属火，手少阴心经、手厥阴心经。

肾属水，足少阴肾经。水火互伤者，非独水能克火，火亦能克水。且如柱中木火有气，又有戊己土，水到此，无以施为，谓之：火多则水竭，而况又有土以制之，此火克水之道也。心部受制，则心血有亏，不能应物，多主惊悸，则病眼。有五轮八廓，五藏俱有。眼神，其神主于心，其中一点，黑如漆者，曰：瞳人，属于肾；此部有伤，必主眼病。赋云：眼昏目暗，必是火遭水克。盖述此义也。金木交差，疾伤肝肺，非骨痛，则喘嗽怔忡。金属肺，手太阴肺经。木属肝，足厥阴肝经。金木交差，刑战其人，多患筋疼骨痛之病。肝藏血。

肺主气。二部交战，则有喘满之症。肝藏魂。肺藏魄。肝肺交战，魂魄不安。所以金木交差，有怔冲、喘嗽之病。戊己病原于脾胃，加丁火则疮痍不宁。戊属胃，足阳明胃经。己属脾，足太阴脾经。且戊己伤之于太过、不及，均能为病。或水气太过，伤于湿，脾胃不和；又加以丁火生之，丁火属心，手少阴经也，诸疮疡痛，皆属于心，故有此病也。辛庚受伤于丁丙，非喘嗽，则下血发于外、多患鼻痈。庚属大肠，手阴明大肠经。辛属肺，手太阴肺经。丙克庚，丁克辛，如无解救，则患此二者之病：下血、大肠病；喘嗽、肺部病。

鼻乃肺之苗，有壬癸水制，则无此患矣。运见之，其病自愈。壬癸受伤于戊己，病膀胱，则肾部虚凝、下元有病、步履不轻。壬属膀胱，足太阳膀胱经。癸属肾，足少阴肾经。戊伤于壬、己伤于癸，更无甲乙解救，此人多患膀胱、肾部之病。下元虚，则步履难濇。此宫病更多，但举其大概而言之。戊己受伤于甲乙，非麻面，则脸有疤痕。（此理甚明，不待解说）己卯午刑冲克子，无解救，则胆怯不平。子属胆，足少阳胆经。己土克子中癸水，卯刑、午冲，则足太阳胆经受伤，其人胆气虚怯，发病皆在于此矣。乙未」暗伤于丑，制肝部，目病血凝，神多恍惚，梦寐荒淫。

丑属肝，足厥阴肝经。乙木克丑中己土，未冲、戌刑，肝部受制；目属肝，故主眼病。肝藏血，肝部受伤，血无所藏，亦或患于吐血之病。见庚辛则解救，岁运同。肝藏魂，如受伤者，则魂不安，多主恍惚虚羸、发于梦寐、多荒淫而不正也。庚申巳有犯于功曹，伤肺部，嗽喘怔冲身，多重坠魄、不安宁。

功曹，寅也，手太阴肺经。庚金克寅中甲木，申冲、巳刑，此肺部受伤，而无解救者，多主喘嗽怔冲之症。肺藏魂魄，受伤，身体多主重坠。辛酉子刑害于天蝎，非痔漏，则大肠不清。天蝎，卯也，手阳明大肠经。

辛克卯中乙木，酉冲、子刑，大肠受伤，多痔漏之症，而肠风、下血者有之。甲戌丑克损于天罡，无生扶，则胃有宿停，胃宫有病，饮食因仍。天罡，辰也，足阳明胃经。甲木克辰中戊土，戌冲、丑刑，则胃部受伤，多因饮食之致而受病也。壬寅亥冲克双女，少解救，不语中风；发彰于外，四体不仁。双女，巳也，足太阴脾经。壬水克巳中丙火，寅刑、亥冲，脾部受伤太过，更无解救，多患风症。盖脾属土，燥则生火，火极则生风。况巳属巽，巽为风，有此阴阳相驳，而容易生风。四肢百骸而意属脾，故有四体不仁之症也。

癸丑子刑冲克午，非头秃，则眼暗目昏、心经受病、六腑不宁。癸水克午中丁火，丑害午、子冲午。午属心，手少阴心经。被此刑冲克害太甚，多患头秃之症。夫心主血，发乃血之余，主血之物，受伤太甚，多患发病，非秃而何？患眼之说，解见于前。心乃一身之主，其主受伤，其五脏六腑，自然不利，故云：六腑不宁也。乙丑戌伤克于鹑首，小肠病关于心经。鹑首，未也，手太阳小肠经。乙木克未中己土，丑冲、戌刑，小肠受伤，主小肠有病。心与小肠，相为表里，是以有所关系也。丙寅巳总克于阴阳，膀胱病、肾水不盈，足阳受刑、外肾。（肿胀也。）阴阳，申也，足太阳膀胱经。丙火克申中庚金，寅冲、巳刑，膀胱受伤，自然有病，其肾水自不充盈。丁卯戌冲克于金牛，肾水弱、头晕眼昏、下有病、蹶步跛行。金牛，酉也，属足少阴肾经。

丁火克酉中辛金，卯冲、戌害，肾部受伤，肾水受伤，则弱而不能制火，则虚火上炎，发彰头目，多主眩晕，而有眼昏目暗之疾也。下元虚，则步履艰难，或令人有蹶跛之废乎。甲辰丑刑冲克戌，中部满包络气冲。戌，包络，手厥阴心经。甲木克戌中戊土，辰冲、丑刑，则包络受病，其气冲满不平，其病主于中焦。戊申巳迭犯于双鱼，三焦病，无状有名，天地同流，古定吉凶，俱于此地，脉胳流行寒热温平，俱在此中。双鱼，亥也，手少阳三焦经。此三焦，有名无状，无以定其病也。但其气与天地同流，古人定生死吉凶，俱在此部。

其寒热温平，俱于此部。此非无状之状，无像之像，其何耶。此十二经络之受病，不离乎金木水火土之克刑，内关肝、胆、脾、胃、肾、心、肺部、包络、大小肠经、三焦、膀胱。内外搜寻，斟酌取用，轻重浅深，病有四百四种，不离乎六脏五行。理明匹配，如影随形。寡学浅识，慎勿妄论。疾病秘诀，宜藏如珍。

曲直格

其一

甲乙春生寅卯辰，三方亥未体尤真。

柱中有火青云客，格内无金紫府人。

名中魁元心耿耿，官居廊庙质彬彬。

其人忠孝多仁德，风雪雷霆内有春。

其二

青龙恃势木为肝，曲直形全本作酸。

火土隐藏言富贵，水金明暗是贫寒。

喜魂数入阳为胆，恐惧角三阴是肝。

纯粹化为仁寿格，功名远达仕途宽。

此论曲直格。以甲乙日干为主，柱要寅卯辰全，或亥卯未全。生正二月，方为正论；三月入杂气，又非也。春月旺木，要火透，以泄其旺气，土藏，以培其根本。合此者，方为贵命。见金，则破了格局，见水，则生扶太过。二者，反为不贵。支下有水不妨，最忌：壬癸透出。木生春月，丙丁午露，火明木秀，有木火交辉之象。子平云：火明木秀，斯人不负经魁。故有魁元之喻。木性仁，主人忠孝。

虽有风雪雷霆之怒，仍有怵惕恻隐之心。若有寒谷回春之意，胸中无毒之人也。曲直全，亦名青龙恃势，取东方木之本位，象曰：青龙。结成木局，故名：恃势。木曰曲直，曲直作酸，木味本酸。火要透，土要藏，主富贵。水忌干见，金忌支藏，有此二者，主贫寒。木主仁，其性喜。乙木属肝脏、魂。甲木属胆脏、智。内含勇气怒。冲肝，亦有恐惧。三乃木之生数，八乃木之成数。纯而不杂，化为仁，多主寿。

取仁者，寿之义也。全此之形，其功名远大，仕途绵长之造也。立春属木。其帝太皞，其神勾芒（太皞，伏羲氏；勾芒，伏羲氏之子也），其虫鳞（凡有鳞者，俱属木）其音角，其臭膻，其味酸，其性喜，其情慈，其数八，在天为五行属岁星，在地为五岳属泰山，在人为五行属木，在身为五脏属肝胆，在理为五常属仁，在岁为春，在方为东，在卦为震，在天干为甲乙，在地支为寅卯，在神为青龙，在色为青，在声降以约，其和静以清，律中太簇。

治肝用嘘，嘘为泻，吸为补。肝，木宫也。居心下，少近左，有七叶，三长四短。色如缟映绀。重四斤四两。凡人至六十，肝气衰、肝叶薄、胆渐减，目不明也。东方青色，入通于肝，开窍于目。左目甲，右目乙，在形为眼。肝脉出于大敦（在足大指内侧，去一韭叶是一）肝色青翠，大小相重之象也。肝者，罢极之本，魂之处也。肝号丞相，亦号大夫，又为清冷宫。气吸引入肝，为之语也。气通于肝，于液为泪。泪者，肝之液。肾邪入肝，则多泪也。胆为肝之府，眼为肝之官。肝气通，则眼明。肝气实，则眼赤。肝合于脉，其荣爪也。肝之合：筋缓脉而不能自收持者，肝气先死也。其味酸。其臭膻，心邪入肺，则恶膻。其性仁，肝气主仁。其情喜，木好生而主喜。肝之外应东岳，上通岁星之精。

春三月，存岁星在肝中，亦作青气存也。肝神龙烟，字合明。肝合于胆，上主于目，又主筋。故人之肝虚者，筋急。人之皮枯者，肝热。人之肌肉斑点者，肝风。人之色青者，肝盛。人之好食酸物者，肝不足。人之发枯者，肝伤。人之手足多汗者，肺无病。肺邪入肝，则多哭。肝主角，肝之有疾，当用嘘。

嘘者，肝之气，其气仁，能除毁痛。皆自然之理也。肝色青，如翠羽者，生。如草滋者，死。食之先走筋。筋病，勿多食，则皮稿而毛发落也。肝者，震之气，木之精。其色青。其象如悬匏。其神形如青龙。肝主仁，使人凝肃慈惠及物，则魂安而形全也。且肝者，春之用事。春三月，天地俱生，万物以荣。花繁叶茂，仁气初萌。夜卧早起，广步于庭。披发缓形，以使志生。生而勿杀，予而勿夺，掌而勿罚，此春气之应，养生之道。逆之则伤肝，则毛发不荣。夏为寒变，则奉生者少也。

炎上格

其一

丙丁巳午未彰形，寅午戌全更有情。

水木局中为下土，土金格内是公卿。

志气刚强心暴燥，行藏活动性聪明。

合成炎上无伤破，衣紫腰金福不轻。

其二

朱雀成凤火光明，炎上形全富且荣。

格值土金为福至，局逢木火不崩嵘。

礼文音征心为主，味若藏神数七成。

四柱火炎财有气，少年高占榜中名。

此论炎上格。丙丁日干为主，要柱中巳午未全，或寅午戌全。生在四五月，为正论。六月入杂气，又非也。既入炎上，自成一家。本主于旺，不要木生，如见木则生扶太旺。见水则破了格局，自然为下贱之土。土金格之用神，如见土金有根，定为公卿之命。

火性急，多主志气刚强，为人燥暴，火之性也。活动聪明，亦火之性也。又云：合成炎上，柱无伤破，又为朱雀成凤，既富且荣之造。炎者，热也。上者，火性自上也。火属礼，乃文明之象。

火音征。火为心，心藏神。苦乃火之味也。七乃火之成数也。四柱纯粹，更无破坏，此人以文学驰名、高登科第、功名显达之人也。立夏属火。其帝炎帝（神农氏也，赤精之君），其神祝融（颛顼之子），其虫羽，其音征，其臭焦，其味苦，其性燥，其情乐，其数七，在天为五星属荧惑，在地为五岳属衡山，在人为五行属火，在身为五脏属心，在理为五常属礼，在岁为夏，在方为南，在卦为离，在天干为丙丁，在地支为巳午，在神为朱雀，在色为赤，在声败以疾，其和平以均，动心。律中仲吕。

治心用呵，呵为泻，吸为补。心，火宫也。居肺下肝上，对鸠尾下一寸。色如缟映绛，形如莲花未开之状。重十二两。凡人至六十，心气衰弱，言多错忘也。南方赤色，入通于心，开窍于舌。在形为血脉。心脉出于中冲（在手中指尖）心者，生之本，神之处也。心为五脏之主，主明运用生，是以心藏神，亦名君主之官。

神明出焉，监敛四方，号五神君，亦号太尉公。心为帝王，正居中央，亦号灵台。气通于心，于液为汗。汗者，心之液。肾邪入心，则多汗。小肠为心之府，舌为心之官。心气通，则舌知五味。心病，则舌焦卷，而短不知五味。心合于脉，其萦色也，心之合：血脉虚少而不萦于脏者，血气先死也。其味苦。其臭焦，心邪自入，则恶焦。其性礼，心气主礼。其情乐，火性乐而主燥。

心之外应南岳，上通荧惑之精。夏三月，存荧惑在心中，亦作赤气存也。心神丹元，字守灵。心合于小肠，主其血脉，上主于舌。

故人之心风者，即舌缩不能语。人之血壅者，心惊。舌不知味者，心虚。多忘者，心神离。重语者，心乱。多悲者，心伤。好食苦味者，心不足。面青黑者，心冰。容色赤好者，心无病。肺邪入心，则多言。肺主征，故心之有病，当用呵。呵者，心之气，其气礼，呵能静其心、和其神。故人之昏乱者，多呵。

盖天然之气也，故心病，当用呵泻之也。心色赤，如雄鸡心色者，生。黯黑色者，死。食之先走骨。骨病，勿多食，则爪枯也。心者，离之气，火之精。其色赤。心病证，脐上有动气，按之牢苦痛，心苦烦。心病，手、足、掌中热也。

稼穑格

其一

戊己生居四季天，格名稼穑理分然。

财星有分兴名利，宫宿无情作祸愆。

性格真成多稳重，语言缜密好心田。

飞黄定占群英首，名位官居尺五天。

其二

勾陈得位按中央，稼穑爰成属老阳。

玄武满盘言利禄，青龙半局道乖张。

味甘数十身为脾，恐惧音宫应太仓。

富贵冲开提上库，居官清耀伴君王。

此论稼穑格。如戊己土日为主，生居四季月，方是；别月，又非也。四柱要结成财局，在地支，方贵。见官星则破了格局，不作稼穑论。土属信，主人稳重真诚，言不妄发，行事缜密。如纯而不杂，又为勾陈得位。土居中央。爰，于也，散于四维之意。老阳者，戌土之称。玄武，水也。青龙，木也。

甘，土味也。十，乃土之成数也。土为信。其性恐惧。宫，土音。太仓，胃也。戊己生居四库提纲，必要冲开，定为魁元、清耀翰苑之荣，非寻常之贵也。稼者，耕耘也。穑者，收藏也。

戊己寓四季月，每月旺十八日。其帝黄帝（黄精之君，轩辕氏也），其神后土（土官之臣，颛顼氏之子，黎也；勾龙初为居土，官阙黎，虽火官，实兼后土也），其虫裸（人为裸虫之长，郑氏为虎豹之属），其音宫，其臭香，其味甘，其性缓，其情痴，其数五，在天为五星属镇星，在地为五岳属嵩山，在人为五行属土，在身为五脏属脾胃，（己属脾，戊属胃也）在理为五常属信，在岁为四季，在方为四隅，在卦为坤，在天干为戊己，在地支为辰戌丑未，在神为勾陈，在色为黄，在声和以舒，其和博以柔，动脾。律中黄钟。土无定位，寄于四季之末，各旺十八日，共七十二日。四时无所不在，故无专气，而寄旺于辰戌丑未之末。在金木水火之间也。

治脾用呼，呼为泻，吸为补。脾，土宫也。揜太仓，在脐上三寸。色如缟映黄。重二斤二两。凡人至七十，脾气虚，而皮肤枯瘦也。中央黄色，入通于脾，开窍于口。口为戊，舌为己，在形为肉。脾脉出于隐白（在足大指旁是），脾者，肉之本，意之处也。脾为五脏之枢。脾为黄庭，亦为中主，为黄龙君也。

亦为谏议大夫，亦为仓廪之官。五味出焉，又号中黄官。谷气通于脾，于液为涎。涎者，脾之液。肾邪入脾，则多涎。六胃为脾之府，口为脾之官。脾气通，则口知五味。脾病，则口干不能食，不知五味好恶。脾合于肉，其萦唇也。脾之合：肌肉消瘦不能肥者，脾气先死也。其味甘。其臭香，心邪入脾，则恶香。其性信，脾气主信。其情恐惧，土性而主恐惧。脾之外应中岳，上通镇星之精。季夏并季秋，各十八日，存镇星在脾中，亦作黄气存也。脾神常在，字魂停；亦名混康，字灵源。脾连于胃，上主于口，消谷府也。

如磨转之，化其生而入于熟者也。食不消，脾不转也。食坚物者，脾磨不化，则为食患。故脾脏不调，则伤质。伤质，质神俱伤，则伤人之速也。故人之不欲食坚物者，养身之妙道。人之不欲食者，脾中有不化之食。人之多惑者，脾不安。人之多食者，脾实。人之食不下者，脾虚。人之无颜色者，脾伤。人之好食甘味者，脾不足。人之肌肉鲜白滑者，脾无病。肺邪入脾，则多歌。脾主宫，故脾之有病，当用呼。

呼者，脾之气，其气信，能抽脾之病。故人中热者，则呼以驱其弊也。脾色黄土，如蟹腹者，生。如枳实者，死。食之先走肉。肉病，勿多食，多食则骨病，而毛落也。脾者，坤之气，土之精。其色黄。其象如覆盖。其神形如凤。脾主信，使人意念广大，屈己济人，于利忍分，不以自专为德，不以财争为事，则以脾安而形全也。人之妒者，盖起于脾脏。土无正形，故无所准也。妇人妒甚者，乘阴也。欲安其意，则当去欲寡色，少思屏虑，长其土德，而后全其生，则合太阴也。且脾无定位，兴旺四季。随四气也，助化万物。脾育肠胃，义之道也。不以月屈为德，不以物说为功长，坤之理。逆之，则伤脾。

从革格

其一

从革形全酉戌申，蛇鸡牛会局方成。

局无丁丙当为贵，格有食伤定显名。

折桂登云仍有约，吟风弄月更多情。

聪明特达文章士，不是名公是巨卿。

其二

白虎伏形主用金，体全从革细推寻。

青龙玄武为福厚，朱雀勾陈作祸深。

庚是大肠辛是肺，商属传送魄属阴。

天地不留肃杀气，虽云富贵带悬针。

此论从革格也。如庚辛日干为主，柱要申酉戌全，或巳酉丑全。生于七八月方为正论。生于九月，又非也。从革不要官杀，方为贵命。如见官杀破了格局，不取从革。如合此者，乃登云折桂之士。

如见水者，有金水澄清之妙，金坚爱水之相涵，文学堪夸，乃聪明特达之士，吟风弄月之人。子平云：金水聪明而好色。盖述此也。喜忌合式，乃名公巨卿之命。入从革体全，亦名白虎伏形，取金之象也。青龙，木也。玄武，水也，柱中之喜者。朱雀，火也。勾陈，土也，柱中之忌者。庚属大肠，辛属肺经。其音，商，亦名传送。金属肺，内藏魄。魄属阴，世所谓魂升魄降，盖谓阳升阴降之义。

五行惟金，无余气者，何也？金禀肃杀之气，天地好生之德，不令肃杀之有余也。亦说木生于亥，绝于申。申乃水长生之地，水能生木，此绝处逢生，是有余也。木之余气，化为紫气。火生于申，绝于巳，金长生于巳，水亦绝处逢生。水之余气，化为月孛。土生于申，绝于寅，火长生于寅，火能生土，亦是绝处逢生。土之余气，化为计都。火生于寅，绝于亥，木生长于亥，火亦绝处逢生。火之余气，化为罗喉。金生于巳，绝于寅，火生于寅，是以金绝无生，故无余气也。此乃所以然，金无余气之理也。金乃悬针之象。

凡金气太甚，虽云富贵，未免克子刑妻，亲情肃瑟，乃肃杀之致故也。从者，金溶之任，从作方圆之体。革者，金造之任，作器皿首饰之具，故曰：从革。立秋之月，金旺用事。其帝少皞（白精之君）其神蓐收（少皞氏之子），其虫毛（凡有毛者，皆属金），其音商，其臭腥，其味辛，其性怒，其情贪，其数九，在天为五星属太白，在地为五岳属华山，在人为五行属金，在身为五脏属肺，在理为五常属义，在岁为秋，在方为西，在卦为乾，在天干为庚辛，在地支为申酉，在神为白虎，

在色白，在声散以明，其和温以虚，动肺。律中夷则。则肃杀司令，万物收藏，天地之形杀也。

治肺用呬，呬为泻，吸为补。肺，金宫也，为五脏之华盖。本一居上对，胸有六叶。色如缟映红。重三斤三两。凡人至八十，肺气衰，魄离散也。西方白色，入通于肺，开窍于鼻。左孔为庚，右孔为辛，在形为皮毛。肺脉出于少商（在手大指内侧，去甲一韭叶是）肺者，五脏之长，气之本也。久卧则伤气。气圆于肺，盖呼吸之精源，传送之宫，又为魄门，亦为玉堂官。肺生于右，肺为之嗽。肺者，相传之官也，治节出焉。气通于肺，于液为涕。

涕者，肺之液。肾邪入肺，则多涕也。大肠为肺之府。（寅属肺，卯为大肠，俱居于东，故寅卯为一脏一腑也），鼻为肺之官。肺气旺，则鼻通，能闻香臭。肺病，则鼻塞，不知香臭。肺合于脾，其荣毛也。肺之合：皮聚而毛落者，肺气先死也。（合谓：无生气，而不能运用也）商者，金音也。

其声散，故能切以明温和，以虚肺也。其声商。其色白。其味辛。其性义，肺气主义。其情怒，金性刚强而主怒。其臭腥，心邪入肺，则恶腥。肺之外应西岳，上通太白之精。秋三月，存太白在肺中，亦作白气存也。肺神皓华，字虚成。肺合于大肠，上主于鼻。故人之肺风者，鼻塞。人之容色枯者，肺干。人之鼻痒者，肺有虫。人之多怖者，魄离于肺。人之体黧黯者，肺气微。人之声音清而洪者，肺盛。

人之不耐寒者，肺劳。人之好食辛味，肺不足。人之肠鸣者，肺气壅。人之颜色鲜白者，肺无病。肺邪自入，则好哭。肺主商，故肺之有病，当用呬。呬者，肺之气，其气义，能抽肺之病，所以人之有怒气，填塞胃臆者，则长呬而泄之，盖自然之理也。若不呬，必致伤败嗽。哂而获全乎，故肺疾当用呬泻之。人之无故而呬，不祥之意也。食之先走气。气病，勿多食，则皮肤其臭腥。肺者，兑之气，金之精。

其色白。其象如悬罄。其神形如白兽。肺主信，使人方正好直习先忠，则魄安而形全也。且肺者，秋之用事。秋三月，此为容平。天气以急，地气以明，早卧早起，使志安宁。以缓秋形，收敛神气。使秋气平，无外其志。使肺气清，养生之则。逆之则伤肺，则咳嗽鼽嘘也。

润下格

其一

申子辰全亥子丑，天元壬癸最堪夸。

食伤财见格中喜，官印杀逢局内嗟。

顺历东南登紫阁，逆行西北食青霞。

合成玄武当权象，准驾高登驷马车。

其二

玄武当权名润下，肾宫藏志乐偏多。

羽音一六生成数，臭朽十三合太和。

阳是膀胱阴是肾，静为池沼动为波。

先天至道藏斯月，成格奚云体太过。

此论润下格。壬癸日为主，柱要申子辰全，或亥子丑全，方成此格。生在十月十一月为正论。十二月入杂气，又非也。柱中要伤官食神以泄其旺气，财星以培其根本。此柱中最喜见者，主富贵。如见官杀则破了格局，见印绶生扶太过，是为贫贱。如顺行东南方，木火旺，乃紫府青云之客。

如逆行西北方，生扶太过，是为烟霞闲散之人也。润下无破，亦为玄武当权。如合格成局，岂不乘高车驷马，乃贵人之命乎。玄武当权，润下同体。水为肾，肾藏志而主乐。取智者，乐之义也。水音属羽。一乃水之生数，六乃水之成数。臭朽七，乃火之成数。三，乃木之生数。柱有木火则合，太和之气主富贵。壬水属阳，为膀胱。癸水属阴，为肾经。池沼主静，为阴。波涛主动，为阳。仙家抱元守一之论，不过取其真水为丹，故云：先天至道藏于此也。书云：学释则离宫修定，养道乃水府求玄，正谓此论。

既入润下，则入格矣，不可以太过言也。润者，滋润之义。下者，水性好下也。立冬属水其帝颛琐，其神玄冥，其虫介，其音羽，其臭朽，其味咸，其性乐，其情悲，其数六，在天为五星属辰星，在地为五岳属常山，

在人为五行属水，在身为五脏属肾与膀胱，在理为五常属智，在岁为冬，在方为北，在卦为坎，在天干为壬癸，在地支为亥子，在神为玄武，在色为黑，在声疾以虚，其和短以散，动肾。律中应钟。其源发于亥，亥属乾，乾为天，天一生水也。其润归于巳，巳属巽，巽为地。水到东海化白气而升天。在下为水，升上为气，随天体左旋。自东而西，至西为水，而复东也。故云：天倾西北，不满东南，上下皆气，天地居中。此形在气中气。在形外斯道也。

其诸天地之谓乎。故孔子尝以水喻道体。夫往去来绪，无一息之停者，其道体也。水流不息，亦犹是也。老子亦称水几于道矣，为物议论甚多，但指其易见者，而言也。

治肾用吹，吹为泻，吸为补。肾，水宫也。左肾右命门，前对于脐，后着于脊。色如缟映紫。肾有两只，重二斤三两。凡人至六十，肾气衰，发坠、齿气衰。七十，形体皆极。九十，肾气焦枯，经脉空虚。人之有肾，如树之有根也。北方黑色，入通于肾，开窍于二阴。左肾为壬，右肾为癸，在形为骨。

肾脉出于涌泉（两脚心为涌泉穴），肾者，封藏之本，精之处也。立久则伤骨，损肾。肾经于上焦，荣于中焦，卫于下焦。肾者，作强之官，伎巧出焉。气通于肾，于液为唾。唾者，肾之液也。肾邪自入，则多唾也。六膀胱为肾之府，耳为肾之官。淫声闻于耳，则欲起而能摇精。圣人教人非礼勿听故也。

肾气通，则耳闻五音。肾病，则耳聋骨萎。肾合于骨，其荣发也。肾之合：骨萎不能起床者，肾气先死也。其味咸。其色黑。其性智，肾气主智。其情悲，水性故悲位也。其臭朽，心邪入肾，则恶臭腐。肾之外应北岳，上通辰星之精。冬三月，存辰星在肾中，亦作黑气存也。肾神玄冥，字育奂。肾合于骨，上主于齿。齿痛者，肾伤也。又主于耳。人之不闻声者，肾亏。人之骨痛者，肾虚。人之齿多龃者，肾虚。

人之齿堕者，肾风。人之耳痛者，肾气壅。人之多呵欠者，肾邪。人之腰不伸者，肾水竭。人之色黄黑者，肾衰。人之骨鸣者，肾羸。人之容色紫光者，肾无病。肺邪入肾，则多呻。肾主羽，故肾之有病，当用吹。吹者，肾之气，其气智，能抽肾之疾。故人有积气冲臆者，则强吹也。肾气沉滞，重吹则渐通也。

肾色黑，如鸦羽者，生。如黑煤者，死。食之先走血。血病，勿多食，多食则脉溢而变色也。肾者，坎之气，水之精。其色黑。其象如悬石，其神形如鹿两头。肾主智，使人慧利，神彩疏朗，不滞于事，则固而形全也。且肾者，冬之用事。乾坤气闭，万物伏藏。戌寝寅起，凝冲寡欲。以养其骨，以恬其神。逆之则伤肾。

胆论

治胆用嘻，嘻为泻，汲为补。胆附着肝。色如缟映青。重三两三钱。为中青之府，号将军，决曹吏。能僖刚，而能柔和。精为腾蛇，能勇健。胆者，筋之应也。胆为六腑之精。胆者，中正之官，决断出于此。

胆神龙跃，字威闻。胆合乎膀胱，上主于毛发。故人之发枯者，胆竭。人之爪干者，胆亏。人之毛焦者，胆热。人之发燥毛焦者，胆有风。人之好食苦味者，胆不足。人之颜色青或光白者，胆无病。胆者，金之精，水之色。其色青。其象如悬瓢。其神形如龟蛇。胆寄于坎宫，使人亲智慕贤，屏邪去佞绝奸防盗，方直也。

且胆者生于金，金主武，故多勇，宜抑之，则吉。胆者，乘阴之气，禀金之用，故主欲，欲则悲。故人之悲者，金生于水，故目中堕泪。心主火；胆主水，亦主苦。火得水而灭，水得火而煎。阴阳交争，水胆胜火心，故泪从目出也。泪者，类也。因类而出，故曰类也。悲号泣者，可苦为辞也。胆者，水也。而主于阳阴，从阳，故泪从目出也。

---
title: 三命通会(卷一)
editLink: true
---

## 《三命通会》分十二卷，不署撰人姓名，卷首只题育吾山人。

据查《明史·艺文志》所列书目载有万民育《三命会通》十二卷，和《三命通会》的卷数一样，只是“通会”和“会通”有所不同。

按照《星学大成》作者万民英，字育吾推测，很可能和育吾山人就是同一个人了。

假若果真如此，则此书的作者，便应题为万民英了。

由于书中阐述子平遗法，对于官、印、财、禄、食、伤的名义，用神的轻重，各种神煞所牵涉到的吉凶，都能采撮群言，得其精要，所以当时几乎家家备有此书，并且从此以后，研究星命的，并多把此书看成为是总汇之作。

不过，书中也自有其不足之处，正如《四库全书总目》所说的那样：“至其立论多取正官、正印、正财，而不知偏官、偏印、偏财亦能得力；知食神之能吐秀，而不知伤官之亦可出奇。

是则其偏执之见，未为圆彻。

且胎元等论，施之今日，亦多有不验。

言命学者当得其大意，而变通之可矣。

”

欽定四庫全書子部七術數類五命書相書之屬

臣等謹案三命通會十二巻，原本不著撰人姓名，巻首但題育吾山人著，明史藝文志有萬民育三命會通十二巻，與此本卷數相合。

惟以通會作會通為稍異，今考世所傳星學大成專論五星者，為萬民英所撰，己著於録此。

本專論子平亦出民英之手，藝文志蓋因育吾山人之號，誤以民英為民育。

又通會二字傳寫互倒，遂有不同其實即此書也。

自明以来二百餘年談星命者，皆以此本為總彚。

於家有其書中間所載仕宦八字，往往及明季之人。

蓋後来坊刻所攙入，亦己非原本之舊。

特以其闡發子平之遺法，於官印財禄食傷之名義，用神之輕重、諸神煞所係之吉凶，皆能採撮羣言得其精要，故為術家所恒用。

要有未可遽廢者，至其立論多取正官、正印、正財，而不知偏官、偏印、偏財。

亦能得力知食神之能吐秀，而不知傷官之亦可出奇，是則其偏執之見未能圓徹，且胎元等論施，之今日亦多有不驗。

言命學者，但當得其大意而變通之可矣。

若所引珞琭子與今永樂大典中所輯完本其文迥殊，則其時秘冊僅存外間末由窺見，遂誤信依託之本固未足以為病也。

總纂官臣紀昀、臣陸錫熊、臣孫士毅、臣總校官陸費墀，乾隆四十四年九月恭校上

## 《三命通会》卷 一·论五行生成

天高寥廓，六气回旋以成四时；地厚幽深，五行化生以成万物。

可谓无穷而莫测者也。

圣人立法以推步者，盖不能逃其数。

观其立数之因，亦皆出乎自然。

故载于经典，同而不异，推以达其机，穷以通其变，皆不离于数内。

一曰水，二曰火，三曰木，四曰金，五曰土者，咸有所自也。

水，北方子之位也，子者，阳之初一，阳数也，故水曰一；火，南方午之位也，午者，阴之初二，阴数也，故火曰二；木居东方，东，阳也，三者，奇之数，亦阳也，故木曰三；金居西方，西，阴也，四者，偶之数，亦阴也，故金曰四；土应西南长夏，五者，奇之数，亦阳也，故土曰五。

由是论之，则数以阴阳而配者也。

若考其深义，则水生于一。

天地未分，万物未成之初，莫不先见于水，故《灵枢经》曰：“太一者，水之尊号。

先天地之母，后万物之源。

”以今验之，草木子实未就，人虫、胎卵、胎胚皆水也，岂不以为一？及其水之聚而形质化，莫不备阴阳之气在中而后成。

故物之小而味苦者，火之兆也；物熟则甘，土之味也。

甘极而后淡，淡，本也。

然人禀父母阴阳生成之化，故先生二肾，左肾属水，右肾属火。

火曰命门，则火之因水而后见。

故火曰次二。

盖草木子实，大小虽异，其中皆有两以相合者，与人肾同，亦阴阳之兆。

是以万物非阴阳合体则不能化生也。

既阴阳合体，然后而春生而秋成，故次三曰木，次四曰金。

盖水有所属，火有所藏，木有所发，金有所别，莫不皆因土而后成也。

故金木水火皆待土而后成。

兼其土数，五以成之，则水六，火七，木八，金九；土常以五之生数不可至十者，土不待十以成，是生成之数皆五以合之。

明大衍之数，由是以立，则万物岂能逃其数哉？

## 《三命通会》卷 一·论五行生克

五行相生相克，其理昭然。

十干十二支、五运六气、岁月日时皆自此立，更相为用，在天则为气：寒、暑、燥、湿、风；在地则成形：金、木、水、火、土。

形气相感而化生万物，此造化生成之大纪也。

原其妙用，可谓无穷矣。

木主于东；应春。

木之为言触也，阳气触动，冒地而生也。

水流趋东以生木也；木上发而覆下，乃自然之质也。

火主于南，应夏。

火之为言化也，毁也，阳在上，阴在下；毁然盛而变化万物也。

钻木取火，木所生也。

然火无正体，体本木焉。

出以应物，尽而复入，乃自然之气也。

金主于西，应秋。

金之为言禁也，阴气始禁止万物而收敛，披沙拣金，土所生也。

生于土而别于土，乃自然之形也。

水主于北，应冬。

水之为言润也。

阴气濡润，任养万物也。

水西而东，金所生也。

水流曲折，顺下而达，乃自然之性也。

土主于中央，兼位西南，应于长夏。

土之为言吐也，含吐万物，将生者出，将死者归，为万物家。

故长于夏末，火所生也。

土或胜水，水乃反土，自然之义也。

五行相克，子皆能为母，复雠也。

木克土，土之子金反克木；金克木，木之子火反克金；火克金，金之子水反克火；水克火，火之子土反克水；土克水，水之子木反克土。

互能相生，乃其始也；互能相克，乃其终也。

皆出乎天之性也。

《素问》所谓水生木，木复生火，是木受窃气，故水怒而克火。

即子逢窃气，母乃力争，与母被鬼伤，子来力救，其义一也。

强可攻弱，土得木而达；实可胜虚，水得土而绝；阴可消阳，火得水而灭；烈可敌刚，金得火而缺；坚可制柔，木得金而伐。

故五者流行而更转，顺则相生，逆则相克，如是则各各为用，以成其道而已。

## 《三命通会》卷 一·论支干源流

夫干犹木之干，强而为阳；支犹木之枝，弱而为阴。

昔盘古氏明天地之道，达阴阳之变为三才。

首君以天地既分之后，先有天而后有地，由是气化而人生焉，故天皇氏一姓十三人，继盘古氏以治，是曰天灵淡泊，无为而俗自化，始制干支之名，以定岁之所在。

其十干曰：于逢、旃蒙、柔兆、疆圉、着雍、屠维、上章、重光、玄、昭阳；十二支曰：困敦、赤奋若、摄提格、单于、执徐、大荒落、敦洋、协洽、滩、作噩、阉茂、大渊献。

蔡邕独断曰：“干，干也。

其名有十，亦曰十母，即今甲乙丙丁戊己庚辛壬癸是也；支，枝也。

其名十有二，亦曰十二子，即今子丑寅卯辰已午未申酉戍亥是也。

”谓之天皇氏者，取其天开于子之义也；谓之地皇氏者，取其地辟于丑之义也；谓之人皇氏者，取其人生于寅之义也。

故干支之名在天皇时始制，而地皇氏则定三辰，道分昼夜，以三十日为一月，而干支始各有所配。

人皇氏者，主不虚王，臣不虚贵，政教君臣所自起，饮食男女所自始，始得天地之气而有子母之分，于是干支始有所属焉。

至于伏羲仰观象于天，俯观法于地，中观万物与人，始画八卦以通神明之德，以类万物之情，以作甲历而文字生焉。

逮及黄帝授河图，见日月星辰之象，于是始有星官之书。

命大尧探五行之情，占斗纲所建，于是始作甲子配五行纳音之属。

## 《三命通会》卷 一·总论纳音

尝观《笔谈》论六十甲子纳音，本六十律，旋相为宫，法也。

纳音与《易》纳甲同法：干纳甲、坤纳癸，始于干而终于坤。

纳音始于金，金，干也，终于土，土，坤也。

五行之中，惟有金铸而为器，则音响彰，纳音所以先金。

纳音之法，同类娶妻，隔八生子，律吕相生之法也。

甲子，金之仲，同位娶乙丑，隔八下生壬申；金之孟壬申，同位娶癸酉，隔八上生庚辰；金之季庚辰，同位娶辛已，隔八下生戊子。

火之仲戊子，娶乙丑，生丙申；火之孟丙申，娶丁酉，生甲辰；火之季甲辰，娶乙已，生壬子。

木之仲如是左行，至于丁已，中吕之宫。

五音一终，复自甲午金之仲，娶乙未，隔八生壬寅，一如甲子之法，终于癸亥。

自子至于已为阳，故自黄钟至于仲吕皆下生；自午至于亥为阴，故自林钟至于应钟皆上生。

夫上下生者，正谓天气下降，地气上升。

数之所合，变之所由出也。

干为天，坤为地，乾坤合而为泰；德为父，红为母，德红合而为东；干为君，支为臣，干支合而纳音生。

是故甲乙为君，子丑为臣，子丑甲乙合而为金。

盖五行之在天下，各有气性，有材位，或相济或相克，若成器未成器，旺中受绝，绝中受气，惟相配而取之为不同耳。

此金之数之所以难同而又有海中沙中之异。

## 《三命通会》卷 一·论纳音取象

昔者，黄帝将甲子分轻重而配成六十，号曰花甲子，其花字诚为奥妙，圣人借意而喻之，不可着意执泥。

夫自子至亥十二宫，各有金、木、水、火、土之属，始起于子为一阳，终于亥为六阴，其五行所属金、木、水、火、土，在天为五星，于地为五岳，于德为五常，于人为五脏，其于命也为五行。

是故甲子之属乃应之于命，命则一世之事。

故甲子纳音象，圣人喻之，亦如人一世之事也。

何言乎？子丑二位，阴阳始孕，人在胞胎，物藏根，未有涯际；寅卯二位，阴阳渐开，人渐生长，物以拆甲，群葩渐剖，如人将有立身也；辰巳二位，阴阳气盛，物当华秀，如人三十、四十而有立身之地，始有进取之象；午未二位，阴阳彰露，物已成齐，人至五十、六十，富贵贫贱可知，凡百兴衰可见；申酉二位，阴阳肃杀，物已收成，人已龟缩，各得其静矣；戌亥二位，阴阳闭塞，物气归根，人当休息，各有归着。

详此十有二位先后，六十甲子可以次第而晓。

甲子乙丑何以取象为海中之金？盖气在包藏，有名无形，犹人之在母腹也；壬寅癸卯绝地存金，气尚柔弱，薄若缯缟，故曰金泊金；庚辰辛巳以金居火土之地，气已发生，金尚在矿，寄形生养之乡，受西方之正色，乃曰白蜡金；甲午乙未则气已成，物质自坚实，混于沙而别于沙，居于火而炼于火，乃曰沙中金也；壬申癸酉气盛物极，当施收敛之功，颖脱锋锐之刃。

盖申酉金之正位，干值壬癸，金水淬砺，故取象剑锋而金之功用极矣；至戌亥则金气藏伏，形体已残，锻炼首饰，已成其状，藏之闺阁，无所施为，而金之功用毕，故曰庚戌辛亥钗钏金。

壬子癸丑何以取象桑柘木？盖气居盘屈，形状未伸，居于水地，蚕衰之月，桑柘受气，取其时之生也；庚寅辛卯则气已乘阳，得栽培之势力其为状也，奈居金下，凡金与霜素坚，木居下得其旺，岁寒后凋，取其性之坚也，故曰松柏木；戊辰己巳则气不成量，物已及时，枝叶茂盛，郁然成林，取其木之盛也，故曰大林木；壬午癸未，木至午而死，至未而墓，故杨柳盛夏叶凋，枝干微弱，取其性之柔也，故曰杨柳木；庚申辛酉，五行属金而纳音属木，以相克取之。

盖木性辛者，唯石榴木；申酉气归静肃，物渐成实，木居金地，其味成辛，故曰石榴木；观他木至午而死，惟此木至午而旺，取其性之偏也。

戊戌己亥，气归藏伏，阴阳闭塞，木气归根，伏乎土中，故曰平地木也。

丙子丁丑何以取象涧下水？盖气未通济，高段非水流之所，卑湿乃水就之乡，由地中行，故曰涧下水；甲寅乙卯，气出阳明，水势恃源，东流滔注，其势浸大，故曰大溪水；壬辰癸巳，势极东南，气傍离宫，火明势盛，水得归库，盈科后进，乃曰长流水也；丙午丁未，气当升降，在高明火位，有水沛然作霖，以济火中之水，惟天上乃有，故曰天河水；甲申乙酉，气息安静，子母同位，出而不穷，汲而不竭，乃曰井泉水；壬戌癸亥，天门之地，气归闭塞，水历遍而不趋，势归乎宁谧之位，来之不穷，纳之不溢，乃曰大海水也。

戊子己丑何以取象霹雳火？盖气在一阳，形居水位，水中之火，非神龙则无，故曰霹雳火；丙寅丁卯，气渐发辉，因薪而显，阴阳为治，天地为炉，乃曰炉中火也；甲辰乙巳，气形盛地，势定高冈，传明继晦，子母相承，乃曰覆灯火也；戊午己未，气过阳宫，重离相会，炳灵交光，发辉炎上，乃曰天上火也；丙申丁酉，气息形藏，势力韬光，龟缩兑位，力微体弱，明不及远，乃曰山下火也；甲戌乙亥谓之山头火者，山乃藏形，头乃投光，内明外暗，隐而不显，飞光投干，归于休息之中，故曰山头火也。

庚子辛丑何以取象壁上土？气居闭塞，物尚包藏，掩形遮体，内外不交，故曰壁上土；戊寅己卯，气能成物，功以育物，发乎根，壮乎萼蕊，乃曰城头土也；丙辰丁巳，气以承阳，发生已过，成齐未来，乃曰沙中土也；庚午辛未，气当承形，物以路彰，有形可质，有物可彰，乃曰路傍土也；戊申己酉，气以归息，物当收敛，龟缩退闲，美而无事，乃曰大驿土也；丙戌丁亥，气成物府，事以美圆，阴阳历遍，势得其间，乃曰屋上土也。

余见路旁之土播殖百谷，午未之地，其盛夏长养之时乎？大驿之土通达四方，申酉之地，其得朋利亨之理乎？城头之土取堤防之功，五公恃之，立国而卫民也；壁上之土明粉饰之用，臣庶资之，爰居而爰处也；沙中之土，土之最润者也，土润则生，故成齐未来而有用；屋上之土，土之成功者也，成功者静，故止于一定而不迁。

盖居五行之中，行负载之令，主养育之权，三才五行皆不可失；处高下而得位，居四季而有功。

金得之锋锐雄刚，火得之光明照耀，木得之英华越秀，水得之滥波不泛，土得之稼穑愈丰。

聚之不散，必能为山，山者，高也；散之不聚，必能为地，地者，原也。

用之无穷，生之罔极，土之功用大矣哉！五行取象，皆以对待而分阴阳，即始终而明变化。

如甲子乙丑对甲午乙未，海中沙中，水土之辨，阴阳之分也；壬寅癸卯对壬申癸酉，金泊剑锋，金木之辨，刚柔之别也；庚辰辛已对庚戌辛亥，白蜡钗钏，干巽异方，形色各尽也；壬子癸酉对壬午癸未，桑柘杨柳，一曲一柔，形质多别也；庚寅辛卯对庚申辛酉，松柏石榴，一坚一辛，性味迥异也；戊辰己巳对戊戌己亥，大林平地，一盛一衰，巽干殊方也；戊子己丑对戊午己未，霹雳天上，雷霆挥鞭，日月同照也；丙寅丁卯对丙申丁酉，炉中山下，火盛木焚，金旺火灭也；甲辰乙巳对甲戌乙亥，覆灯山头，含光畏风，投光止艮也；庚子辛丑对庚午辛未，壁上路旁，形分聚散，类别死生也；戊寅己卯对戊申己酉，城头大驿，东南西北，坤艮正位也；丙辰丁巳对丙戌丁亥，沙中屋上，干湿互用，变化始终也。

圆看方看，不外旺相死休；因近取远，莫逃金木水火土。

以干支而分配五行，论阴阳而大明终始。

天成人力相兼，生旺死绝并类。

呜呼！六十甲子圣人不过借其象以明其理，而五行性情、材质、形色、功用无不曲尽而造化无余蕴矣。

## 《三命通会》卷 一·释六十甲子性质吉凶

甲子金，为宝物，喜金木旺地。

进神喜，福星，平头，悬针，破字。

乙丑金，为顽矿，喜火及南方日时。

福星，华盖，正印。

丙寅火，为炉炭，喜冬及木。

福星，禄刑，平头，聋哑。

丁卯火，为炉烟，喜巽地及秋冬。

平头，截路，悬针。

戊辰木，山林山野处不材之木，喜水。

禄库，华盖，水马库，棒杖，伏神，平头。

己巳木，山头花草，喜春及秋。

禄库，八吉，阙字，曲脚。

庚午土，路旁干土，喜水及春。

福星，官贵，截路，棒杖，悬针。

辛未土，含万宝，待秋成，喜秋及火。

华盖，悬针，破字。

壬申金，戈戟，大喜子午卯酉。

平头，大败，妨害，聋哑，破字，悬针。

癸酉金，金之椎凿，喜木及寅卯。

伏神，破字，聋哑。

甲戌火，火所宿处，喜春及夏。

正印，华盖，平头，悬针，破字，棒杖。

乙亥火，火之热气，喜土及夏。

天德，曲脚。

丙子水，江湖，喜木及土。

福星，官贵，平头，聋哑，交神，飞刃。

丁丑水，水之不流清澈处，喜金及夏。

华盖，进神，平头，飞刃，阙字。

戊寅土，堤阜城郭，喜木及火。

伏神，俸杖。

聋哑。

己卯土，破堤败城，喜申酉及火。

进神，短夭，九丑，阙字，曲脚，悬针。

庚辰金，锡蜡，喜秋及微木。

华盖，大败，棒杖，平头。

辛巳金，金之幽者，杂沙石，喜火及秋。

天德，福星，官贵，截路，大败，悬针，曲脚。

壬午木，杨柳干节，喜春夏。

官贵，九丑，飞刃、平头、聋哑，悬针。

癸未木，杨柳根，喜冬及水，亦宜春。

正印，华盖，短夭，伏神，飞刃，破字。

甲申水，甘井，喜春及夏。

破禄马，截路，平头，破字，悬针。

乙酉水，阴壑水，喜东方及南。

破禄，短夭，九丑，曲脚，破字，聋哑。

丙戌土，堆阜，喜春夏及水。

天德，华盖，平头，聋哑。

丁亥土，平原，喜火及木。

天乙，福星，官贵，德合，平头。

戊子火，雷也。

喜水及春夏，得土而神天。

伏神，短夭，九丑，杖刑，飞刃。

己丑火，电也，喜水及春夏，得地而晦。

华盖，大败，飞刃，曲脚，阙字。

庚寅木，松柏干节，喜秋冬。

破禄马，相刑，杖刑，聋哑。

辛卯未，松柏之根，喜水土及宜春。

破禄，交神，九丑，悬针。

壬辰水，龙水，喜雷电及春夏。

正印，天德，水禄马库，退神，平头，聋哑。

癸巳水，水之不息，流入海，喜亥子，乃变化。

天乙，官贵，德合，伏马，破字，曲脚。

甲午金，百炼精金，喜水木土。

进神，德合，平头，破字，悬针。

乙未金，炉炭余金，喜大火及土。

华盖，截路，曲脚，破字。

丙申火，白茅野烧，喜秋冬及木。

平头，聋哑，大败，破字，悬针。

丁西火，鬼神之灵响，火无形者，喜辰戌丑未。

天乙，喜神，平头，破字，聋哑，大败。

戊戌木，蒿艾之枯者，喜火及春夏。

华盖，大败，八专，杖刑，截路。

己亥木，蒿艾之茅，喜水及春夏。

阙字，曲脚。

庚子土，土中空者，屋宇也，喜木及金。

木德合，杖刑。

辛丑土，坟墓，喜木及火与春。

华盖，悬针，阙字。

壬寅金，金之华饰者，喜木及微火。

截路，平头，聋哑。

癸卯金，环钮钤铎，喜盛火及秋。

贵人，破字，悬针。

甲辰火，灯也，喜夜及水，恶昼。

华盖，大败，平头，破字，悬针。

乙巳火，灯光也，同上，尤喜申酉及秋。

正禄马，大败，曲脚，阙字。

丙午火，月轮，喜夜及秋，水旺也。

喜神，羊刃，交神，平头，聋哑，悬针。

丁未水，火光也，同上。

华盖，羊刃，退神，八专，平头，破字。

戊申土，秋间田地，喜申酉及火。

福星，伏马，杖刑，破字，悬针。

己酉土，秋间禾稼，喜申酉及冬。

退神，截路，九丑，阙字，曲脚，破字，聋哑。

庚戌金，刃剑之余，喜微火及木。

华盖，杖刑。

辛亥金，钟鼎实物，喜木火及土。

正禄马，悬针。

壬子木，伤水多之木，喜火土及夏。

羊刃，九丑，平头，聋哑。

癸丑木，伤水少之木，喜金水及秋。

华盖，福星，八专，破字，阙字，羊刃。

甲寅水，雨也，喜夏及火。

正禄马，福神，八专，平头，破字，悬针，聋哑。

乙卯水，露也，喜水及火。

建禄，喜神，八专，九刃，曲脚，悬针。

丙辰土，堤岸，喜金及木。

禄库，正印，华盖，截路，平头，聋哑。

丁巳土，土之沮，喜火及西北。

禄库，平头，阙字，曲脚。

戊午火，日轮，夏则人畏，冬则人爱，忌戊子、己丑、甲寅、乙卯。

伏神，羊刃，九丑，棒杖，悬针。

已未火，日光，忌夜，亦畏四者。

福星，华盖，羊刃，阙字，曲脚，破字。

庚申木，榴花，喜夏，不宜秋冬。

建禄马，八专，杖刑，破字，悬针。

辛酉木，榴子，喜秋及夏。

建禄，交神，九丑，八专，悬针，聋哑。

壬戌水，海也，喜春夏及木。

华盖，退神，平头，聋哑，杖刑。

癸亥水，百川，喜金土火。

伏马，大败，破字。

截路。

以上六十甲子，盛大者忌变为小弱，小弱者欲变盛大也耶。

先贫贱而后富贵则荣华，先富贵而后贫贱则卑辱；不可以其先贫贱而不论其富贵，亦不可以其先富贵而不论其贫贱也。

且生年属木，假令是庚寅、辛卯，则木之盛大可知；若月日时胎不见他木，则以松柏论，万一上见杨柳木或柘榴木，则舍大就小，不以松柏论也。

假令是壬午癸未生人，则木之小弱可知，若月日时胎不见他木，则以杨柳论，万一见松柏木或大林木，则弃小论大，不可以杨柳论也。

以至天上火、剑锋金、大海水、大驿土生人，月日时胎别见他位，纳音同而小弱者，又如覆灯火，金泊金、井泉水、沙中土生人，月日时胎别见他位，纳音同而盛大者，或引凡而入圣，或先重而后轻，皆当从其变者而论之，不可拘于一端。

甲子，从革之金。

其气散，得戊申土、癸巳水相之则吉。

戊申乃金临官之地，土者更旺于子，必能生成；癸巳系金生于巳，水旺于子，纳音各有所归。

又为朝元禄，忌丁卯、丁酉、戊午之火。

乙丑，自库之金。

火不能克。盖已藏之金自无克害冲破，未有不显荣者，独忌己丑、己未之火。

阎东叟云：“乙丑为正印，具大福德，秋冬富贵寿考，春夏吉中有凶；入格则建功享福，带煞类为凶会。

”《玉霄宝鉴》云：“甲子乙丑未成器，金见火则成，多见则吉。”

丙寅，赫曦之火。

无水制之则有燔灼炎热之患，水不可过，独爱甲寅之水，就位济之。又名朝元禄。

《五行要论》云：“丙寅火含灵明冲粹之气，四时生生之德，入贵格则文采发应，主魁甲之贵。”

丁卯，伏明之火。

气弱，宜木生之，遇水则凶，乙卯、乙酉水最毒。

戊辰，两土下木。

众金不能克，盖土生金，有子母之道。得水生之为佳。

《五行要论》云：“戊辰、庚寅、癸丑三辰，挺刚德清健之数，生于春夏，能特立独奋，随变成功；更逢旺气，则有凌霄耸壑之志。

惟忌秋生，虽怀志节，屈而不伸。”

己巳，为近火之木。

金自此生，于我无伤；忌见生旺之金。

阎东叟云：“己巳在巽，为风动之木，根危易拔，和之以金、土，运规东南，方成材用，虽外阳内阴，别无辅助，则其气虚散，更为金鬼所克，乃不材之木也。

庚午辛未，始生之土。

木不能克，惟忌水多，反伤其气。

木多却有归，盖木归未也。

阎东叟云：“庚午、辛未、戊申、己酉皆厚德之土，含容镇静，和气融洽，福禄优裕，入格则多历方岳之任，有普惠博爱之功。”

壬申，临官之金，利见水土，若丙申、丙寅、戊午之火则为灾害。

《玉霄宝鉴》云：“壬申、癸酉，金旺之位，不可复旺，旺则伤物；不可见火，见火则自伤。”

甲戌，自库之火。

不嫌众水，只忌壬戌。所谓墓中受克，其患难逃。

《五行要论》云：“甲戌火为印为库，含至阳藏伏之气，贵格逢之，富贵光大。惟忌复生，防吉中有凶。”

乙亥，伏明之火。

其气湮郁而不发，借己亥、辛卯、己巳、壬午发，未木生之则精神旺相，癸亥、丙午水有之则不吉。

丙子，流衍之水。

不忌众土，惟嫌庚子，乃旺中逢鬼，不祥莫大焉。

《五行要论》云：“丙子自旺之水，阳上阴下，精神俱全，禀之者天资旷达，识量渊深；春夏为济物之气，多建利泽之功。”

丁丑，福聚之水。

最爱金生，忌辛未、丙辰、丙戌，相刑破也。

《五行要论》云：“丁丑、乙酉，在数为涣弱之水，阴盛阳弱，禀之者器识清明，多慧少福，橐以水木旺气，则阴阳均协，为贵达崇显之气。”

戊寅，受伤之土。

最为无力，要生旺火，以资其气。

忌己亥、庚寅、辛卯诸色木克，主短折之凶。

《五行要论》云：“戊寅、丙戌此二位乘土德厚气，一含生火，一含宿火，是谓阳灵袭中，福庆之辰；贵格得之，道德盖世，贵极人臣，惟亲王、贵公子多于此日生；常格得之，亦主福寿遐远，始终安逸。”

己卯，自死之土。

抑又甚焉。

贵得丁卯、甲戌、乙亥、己未之火，由合而来，以致其福。

《五行要论》云：己卯，自死土，建于震位，风行雷动，散为和气，德自冲虚。

禀之者类有道行，随变而适，有养生自在之福寿，惟不利死绝，则为久假不归之徒。”

庚辰，气聚之金。

不用火制，其器自成，火盛反丧其器，病绝火无害。

若甲辰、乙巳火，恶不可言；亦不能克众木，盖我气亦聚耳。

阎东叟云：“庚辰之金具刚健沈厚之德，禀聪明疏通之性。

春夏福祸倚伏，秋冬秀颖充实；入格则兼资文武，带煞则好弄兵权。”

辛巳，自生之金。

精神具足，体气完备，炎烈炽化而不亡。

忌丙辰、乙巳、戊午之火。

盖金生于巳，而不能生败于午，绝于寅而气散，复见生旺之火，乌可当之？《五行要论》云：“辛巳金为自生学堂，具英明瑰奇之德，秋冬得力十全，春夏七凶之吉；入贵格则主学行英伟，致身清贵，常怀济物之心。”

壬午，柔和之木。

枝干微弱，木能生火，却忌见火多，多则烬矣。

虽生旺之金，亦不能伤。

盖金就我败，得金反贵。

水土盛者亦贵。

惟忌甲午金伤之。

《五行要论》云：“壬午，自死之木。

木死绝则魂游而神气灵秀，禀之者挺静明之德，抱仁者之勇，建立功行，可谓静而有勇，延年益寿。”

癸未，自库之木。

生旺则佳，虽乙丑金不能冲破，各归其根而不相犯。

忌庚戌、乙未金。

《玉宵宝鉴》云：“壬午、癸未谓之杨柳木者，盖木至午而死，至未而墓，故盛夏叶稠，得其时则富寿，非其时则贫夭。”

甲申，自生之水。

其气流衍，宜有所规。

亦借金生，不忌众土，特嫌戊申，庚子之土。

《五行要论》云：“甲申水自生，含天真学堂，得之入局主智识聪慧，妙用无穷。”

乙酉，自败之水。

假众金以相之，盖我气既弱，借母以育。

忌己酉、己卯、戊申、庚子、辛丑之土，则夭折穷贱。

丙戌，福壮禄厚之土。

木不能克。

忌见生旺之金。

若遇火盛则贵不可言。

丁亥，临官之土。

木不能克。

嫌金多，须得火生救之，乃吉。

忌己亥、辛卯之木。

《五行要论》云：“丁亥、庚子二土中含金数，内刚外和。

禀之者得有定力，土下济之以水火旺气，能建功立事，敢为威果之行。”

戊子、己丑，水中之火，又曰神龙之火。

遇水方贵，为六气之君火也。

《五行要论》云：“戊子含精神辉光全实之气，作四时保生之福，入贵格则为大人君子，器宇含弘，富贵终吉。”

己丑，为天将之火，又为天乙本家。

含威福光厚之气，发越峻猛，贵局乘之，为将德，为魁名而建功。

《烛神经》云：“丑，胎养之火，其气渐隆。

若遇丙寅、戊午之火助之，可成济物之功。”

庚寅、辛卯，岁寒之木。

雪霜无以改其操，况金能克之乎？上有庚辛，不假制治，自然成材。

阎东叟云：“辛卯木自旺，春夏则气节挺拔，建功立事；生于秋则狂狷折挫，劲气不伸。”

壬辰，自库之水。

若池沼水积之地，忌金来决破。

若再见壬辰，是谓自刑，别辰无咎；遇多水、土皆喜。

惟畏壬戌、癸亥、丙子之水，生旺太过，汗漫无归。

《五行要论》云：“壬辰水为正印，含清明润沃之德。

禀之者含容弘大，心识如镜。

春夏得之，作大福慧；秋冬得之，类奸诈无德。”

癸巳，为自绝之水，名曰涸流。

若丙戌、丁亥、庚子壮厚之土，其涸可待；若得三合生旺之金生之，则源泉混混，盈科而进也。

《五行要论》云：“癸巳、乙卯，自绝自死之水，乃至阴退，藏真精啬，养凝成贵气。

贵局乘之，类是妙道，君之夙体常德，有功及物。”

甲午，自败之金，亦曰强悍之金。

遇火生旺，其器乃成。

忌丁卯、丁酉、戊子之火凶。

《五行要论》云：“甲午金为进神魁气，具刚明之德。

秋冬则吉，春夏或凶；入贵格主科场建统众之功，非时带煞，则暴戾克忍，寡恩少义。”

乙未，偏库之金。

亦火制，而土生之则福壮气聚。

忌己未、丙申、丁酉之火。

《五行要论》云：“乙未金在数为木库，又为天将。

具纯仁厚义之德，无往不吉。

贵格得之，是不世之英杰，魁镇士伦；常格得之，带煞冲犯，亦作小人中之君子，眉寿人也。”

丙申，自病之火，丁酉，自死之火。

其气极微，假木相助，其气方生。

忌甲申、乙酉、甲寅、乙卯之水。

阎东叟云：“丙申，病火。

以木为文明之德，以水为旷达之性，以土为福慧之基；惟金为暴疟，纵有吉辰，革为不和之气。”

戊戌，土中之木。

忌重见土，若纳音土多，一生屯蹇。

金不能克，盖金气至戌而散，遇金乃能致福；利见水多木盛而为贵格。

阎东叟云：“戊戌之木，孤根独立，和之以水火旺气则有英明秀实之德，入格则文章进达，福禄始终，然乘天将之气，主备历艰险，节操不移，方见晚福。

”

己亥，自生之木。

根本繁盛，不忌众金，惟嫌辛亥、辛巳、癸酉之金；若见乙卯、丁未水、癸未木，未有不大贵。

阎东叟云：“己亥之木，得时则清贵，非时则辛苦。”

庚子，厚德之士。

能克众水，不忌他木，盖木至子无气；若遇壬申之金，谓之明位禄，其贵必矣。

辛丑，福聚之土。

众木不能克，盖丑为金库，丑中有金，见木何伤？《玉宵宝鉴》云：“庚子、辛丑土爱木而恶水，见木为官，见水不相宜。”

壬寅，自绝之金，癸卯，气散之金。

若见众火则丧气，惟水、土朝之则吉。

《五行要论》云：“壬寅、癸卯为虚薄之金，具仁柔义刚之德。

科冬刚健无凶，凶为吉兆；春夏则内凶外吉，吉乃先凶。

入贵格则志节英明，带煞则凶暴不能终也。”

甲辰，偏库之火。

多火助之，吉，所谓同气之求，以资其不足。

若见戊辰、戊戌木生之，为贵格；忌壬辰、壬戌、丙午、丁未水最毒。

《五行要论》云：“甲辰为天将之火，含敏速峻烈之气，入贵格则为特达，为文魁，利秋冬，不利于夏。”

乙巳，临官之火。

水不能克，盖水绝于巳；得水济之，则为纯粹。

若得二三火助之，亦佳。

《五行要论》云：“乙巳火含纯阳巽发之气，光辉充实，春冬向吉，夏秋向凶。”

丙午、丁未，银汉之水。

土不能克，天上之水，地金不能生也。

生旺太过，反伤于万物；死绝太多，又不能生万物。

《五行要论》云：“丙午，至崇之水，体南方温厚之气。

禀之者类有道气虚变，颖异有为，魁众出伦；丁未具足三才金数，得冲正之气。

禀之者主精神气全，性根高妙，尽变之道。”

戊申，重阜之土。

木绝于申，不能克。

若见金水多助，则富贵尊荣之格也。

己酉，自败之土。

其气不足，借火以相助之。

见丁卯、丁酉火则吉，切忌死绝。

畏辛卯、辛酉木，灾蹇夭折。

庚戌、辛亥，渐成之金。

不可见火，恐有所伤。

若得水、土相之为贵。

阎东叟云：“庚戌，火墓之金，有刚烈自恃之暴。

秋冬庶几沈厚，春夏动生悔吝；君子执兵刑之权，小人恣犷悍之性。

辛亥金禀干健、纯明、中正之气，春、秋、冬三时吉，夏七吉三凶。

贵格乘之，体仁守义；若带刑杀，肆暴贪功。”

壬子，专位之木，癸丑，偏库之木。

遇死绝则富贵、生旺则贫贱；水多则夭折；金多土盛为佳。

《五行要论》云：“壬子，幽阴之木，阳弱阴盛，柔而无立，类仁水德。

用事惟对以丙午水，则为水、木冲粹之德，类入神仙异士标格，非常流也。

”

甲寅，自病之水，乙卯，自死之水。

虽然死病，土不能克，盖支干二木可以制土。

若见壬寅、癸卯之金，则为优裕。

《五行要论》云：“甲寅、壬戌二水为伏逆，阴胜于阳，主奸邪害物，惟济之以火土损益，方成大器。”

丙辰，自库之土。

厚且壮，喜甲辰火，恶戊辰木。

此土凡木不能伤，盖丙，火也，辰为火偏库，土已成器。

惟嫌戊戌、己亥、辛卯、戊辰之木。

《五行要论》云：“丙辰土为正印，建五福吉会之德。

禀之者类皆亨大有为，不富即贵，惟犯冲者多为僧道。”

丁巳，自绝之土。

又不为绝，盖一土居二火之下，在父母之乡，乘天属之恩，故不为绝。

木不能克，火多益佳。

《玉宵宝鉴》云：“丁巳含东南火德旺，数得之者，含容福寿。”

戊午，自旺之火，己未，偏库之火。

居离明之方，旺相之地，其气极盛，他水无伤。

忌丙午、丁未天上之水。

《五行要论》云：“己未，衰火，含余藏宝之气，春夏之月，运入沈潜之乡，则明达峻敏，福庆深远，夏得之，非和气也，秋得之，则先吉后凶。”

庚申、辛酉二木，金居木上，因金以成器，忌再见金，致毁其器。

若见甲申、乙酉水则入格。

《玉宵宝鉴》云：“庚申，自绝木，为魂游神变，遇此日生者，类非凡器，常格主赋性颖异，家族不羁，入贵格则是英杰之才，立不世之功；辛酉，失位之木，木困金乡，乘之者涉世多艰，惟对癸卯金则刚柔相济，挺拔出群，决取巍科。”

壬戌，偏库之水，癸亥，临官之水，名曰大海水。

盖支干、纳音皆水，忌见群水，虽壬辰水库亦不能当。

不忌他土，死绝则吉，生旺则泛滥无所归也。

《玉宵宝鉴》云：“亥子，水之正位，壬戌气伏而不顺，唯此水、土损益之，乃成大器。

癸亥具纯阳之数，内体至仁，禀之者天资夷旷，志气浩然，发为功案，利泽日时，带煞则凶狡之流。”又曰：丙戌之土为福隆厚，火钟于此故也。

己未、庚辰、戊辰、丁丑与此同义。

己未，火也，未中有墓木；庚辰，金也，辰中有墓土；戊辰，木也，辰中有墓水；丁丑，水也，丑中有墓金，皆父母之气，各有所养。

此五者福壮厚以上，有鬼所伤，不为害，气成故也。

乙巳、戊午，乃盛炎之火。

秋冬作德吉，春夏作刑凶。

若仲夏暴炎一发，旋即归燥竟焚，和而为咎。

乙巳，临官之火，上有一木生之，其气盛矣；戊午，自旺之火，若生秋冬，为温燠之气，为济物之德。

若生春夏，旺火复得阳位则作凶，生仲夏，为暴戾、刻忍、凶夭之流也。

乙卯、癸巳、丁酉、乙亥，水火虽死绝，却清明而妙佳。

火死绝而内明外晦，返照回光，水死绝而湛然清澈，可烛须眉，故却清明而妙佳。

壬寅之金，事君不逆，庚申之木，为臣不强。

五行属五音，宫土者，君也，商金者，臣也，角木者，民也。

商太过则臣强，角太过则君弱。

故五音之中，常用四清以杀商角。

庚申者，角木自绝也，壬寅者，商金自绝也，性情得忠顺之道，故事君不逆，为臣不强。

所以自紫微、鸾台、凤阁以上官，切忌金木生旺之命，如是必不为之，为之亦不能久，独台谏则可。

若金木生旺而克破则不然。

庚申木、乙巳火，土金生而还不生；丙午水、癸卯金，木水死而还不死。

土生申而不生于庚申，水生申而不生于戊申，火生寅而不生于甲寅，金生巳而不生于乙巳，木生亥而不生辛亥，盖生处而反受制也，得之者夭寿；木死卯而不死于癸卯，土死卯而不死于丁卯，木死午而不死于丙午，金死子而不于庚子，火死酉而不死于辛酉，盖死处得生也，若得之者长寿。

戊子，支干旺于北方，乃水之位，纳音属火，乃水中之火，非神龙不能有之；丙午，支干旺于南方，乃火之位，纳音属水，乃火中之水，非天河不能有之。

戊子人得丙午，或丙午人得戊子，无不贵。

盖火中生水，水中藏火，水火既济，精神运动，必灵异于人矣。

辛丑之土不嫌于木，戊戌之木不怕于金。

何以辩之？丑中金库，木不为鬼；戌中有火，金反受其殃。

若戊戌之木，二土在上，一木在下，埋在二土之内，尚未萌芽，不见其形，是土盛木弱。

余皆仿此。

庚寅木、丁巳土不嫌金木之鬼。

金至寅宫，虽为鬼而金绝在寅，故不为鬼；木至巳宫，而巳有生金克木，故不为鬼。

若庚寅木逢壬申金，相冲受克。

余皆仿此。

庚午之土，乘南方旺火以养其形，戊申之土自生，庚子之土自盈，不忌木鬼。

盖木至午死，申绝子败，又自强之土何伤？

余皆仿此。

壬申，癸酉、庚戌、辛亥四金气壮，不嫌于鬼。

戊子之火不畏其鬼，水中霹雳之火，神龙有之，盖有水则雷方鸣，若逢丙午、于未天上水、则有所忌；有相战之功。

大凡本命支干受伤，则主六根不足，有始无终，如丁巳见癸亥、壬子见戊午。

余皆仿此。

戊午、庚申，彼我得之，超异。

庚申，石榴木，夏旺，故喜戊午。

盖火官旺，而石榴木性得时，戊午乃旺极之火，喜于申，见天马相资也。

其神头禄者，即十干专位禄，乃阴阳专位，天地神会也。

列八卦之真源，演五行之成败，刚柔相推，有无合化。

故壬子之水应北方之坎，丙午之火实南宫之离，所以丙午得壬子不为破，丁巳得癸亥不为冲，是水火相济之源，有夫妇配合之理，坎离为男女精神之用也；壬子得丙午，癸亥得丁巳，则先后火水，有未济之象，不如丁巳见壬子，丙午得癸亥也。

庚申、辛酉之金应西方之兑，甲寅、乙卯之木象东方之震，所以甲寅得庚申不为刑，乙卯得辛酉不为鬼，是木女金夫之正体，明左右之神化也。

木主魂，金主魄，二者左右，相间不合，若能金合，则神之化生以无间也。

若庚申得乙卯、辛酉得甲寅不为元辰，变通之用也。

戊辰、戊戌之土为魁罡相会，乾坤厚得，覆载含生，不得以为反吟。

戊辰、戊戌不为冲，土得正位，干守元会也。

己丑、己未是贵神守忠贞，此四真土有万物始终之道，非大人君子，熟能备此德？况神头禄各有神主之，左右运动于六合之中，盈缩于吉凶之变也。

己丑土为天乙贵人，己未土为太常福神，解百煞之凶，若得之，当用为横财之喜。

戊辰为勾陈，戊戌为天空，土之神多迁改，居帅外藩，出镇边防，有不常矣；丁巳为蛇之神，凶以凶用，吉以吉承，多荧惑之忧，有滑稽之性；丙午为朱雀之神，应阳明之体，文词藻丽；甲寅为青龙之神，博施济众，得四方之利；乙卯为六合之神，主发生荣华，和弱顺党；壬子为天后之神，主阴骘天德，容美多权；癸亥为玄武之神，乃阴阳终极，有潜伏之气，从下如流，虽有大智，非轩昂超远之士，顺则安平，逆则奸宄；庚申为白虎之神，利于武而不利于文，有抱道孤骞之性，善中严外，色厉内荏，有仁义，好幽僻；辛酉为太阴之神，怀肃杀之气，有清白之风，为文章利口，不世之才，然更各以亲疏休旺定遇者之情性祸福。

[甲子乙丑海中金]

海中金者，宝藏龙宫，珠孕蛟宝，出现虽假于空冲，成器无借乎火力，故东方朔以蛤蚌名之，良有理也。

妙选有珠藏渊海格，以甲子见癸亥，是不用火；逢空有蚌珠照月格，以甲子见己未，是欲合化互贵。

盖以海金无形，非空冲则不能出现，而乙丑金库，非旺火则不能陶铸故也。

如甲子见戊寅、庚午，是土生金，乙丑见丙寅、丁卯，是火制金。

又天干逢三奇，此等格局，无有不贵。

[壬寅癸卯金泊金]

金泊金者，润色杯盘，增光宫室，打薄须借乎别金，描彩必假乎水力。

此金甚微，非木则无所依。

以平地为上，有此不宜见火，有火主夭。

遇太阳为日间之显，二火相反，不宜同见。

山下、山头，有清水助之，亦吉。

惟忌炉火，就位相克。

此金体薄，不能反源定夭，限运同论。

井泉、涧下、天河水清，日时喜见，须月令有木，方吉；溪流、大海水浊，见溪流主漂荡，见大海无木为基，主凶残。

金遇剑锋、钗钏，可以装饰，有辅成造化之理，故喜见；砂海、白蜡无益，有火济之，亦吉，无则终凶。

城头、壁上二土有靠安身，城头多主寄人，壁上加木则贵，再遇灯火辉光照耀，主权贵。

丙戊土中藏火，干支却不宜太炎，亦为贵格，考妙选。

金命而遇戊寅，昆山片玉格也；癸卯而遇己卯，玉兔东升格也，与前海金同。

[庚辰辛巳白蜡金]

白蜡金者，昆山片玉，洛浦遗金，交栖日月之光，凝聚阴阳之气，形明体洁，乃金之正色也。

此金惟喜火炼，须炉中炎火。

然庚辰见之，若无水济，主贫夭，辛巳却以贵论，缘巳是金生之地，见丙寅化水逢贵故也；山下火生早，主荣贵，亦须水助方得。

井泉、大溪俱为贵格。

庚官在丁，辛官在丙，故庚见丁丑，官贵俱全；辛见丙子，不如癸巳更清，不贵即富。

论中见木，逢多无益，以此金不能相克。

若柱遇无气之火，却要木生，有禄马贵人方吉。

见土只宜磨砌，方成器物，则吉，别土无用。

金忌海砂，为汨没，日时逢火则荣。

若见清金，加水相助，火亦不爱，只怕冲刑。

妙选有哨风猛虎格，以此金日时遇辛巳或乙巳是也。

[甲午乙未砂中金]

砂中金者，刚形布地，宝质藏砂，直教陶洗为珍，必须因人始贵。

此金非炉火则不能制，但甲午见丙寅，寅中火生，寅午合局，柱无长生之土则燥，更值木助。

主疾夭；丙午纳音虽水，而支干纯火，加逢尤凶。

山头、山下、覆灯三火既有木生，克制此金，又须清水济之，决主少年荣贵。

戊子、己丑龙火相逢，子午有交媾之妙，甲己有合化之理，主贵，杂以凡火则不为奇。

水惟宜井泉、涧下、天河，清静则吉；长流、大海，动而不静，并见则金泛不安；海水尤忌，见木有何关系？火衰却喜生扶，更有禄马贵人互换朝拱为上，如柱无火，逢一二木则危。

若甲午见己巳，是谓采精金于黄碛，乃贵格也；金生于砂，得造化则吉，若更逢砂土，反有埋没之忧；路旁、大驿亦有所忌，有火庶几；城头戊寅，乙未喜见，谓之采精金于青沙，乃贵格也。

唯丙戌之土中藏火库，乃喜见之金，为同类最喜，清气为上。

海中，白蜡有火制亦得。

[壬申癸酉剑锋金]

剑锋金者，白帝司权，刚由百炼，红光射于斗牛，白刃凝于霜雪。

此金造化，非水不能生，大溪、海水，日时相逢为上格；井泉、涧下，有霹雳助或得乙卯之雷方好，若无雷雳，亦金白水清格也。

秋生更吉，日时遇长流在壬辰，为宝剑化为青龙，癸巳亦得。

此剑不能通变。

然癸丑为剑气冲头，最吉。

松柏、杨柳亦吉，但多聚散；大林、平地嫌有土制，主劳苦。

火见神龙，阴阳交遇，如壬申逢己丑、癸酉逢戊子，方为上格。

遇天上、炉中二火，无水救则夭。

诸土见皆不吉，以其埋没，只壁上、城头有磨锋淬砺之用，此二土则可。

金喜同类，如壬申见壬申，癸酉见癸酉，有木制之，是谓盘根错节，所以别利器也。

无木主带疾。

大抵剑锋乃金之最利者，只宜水，不宜火刑，如见寅己三刑，全者大凶。

[庚戌辛亥钗钏金]

钗钏金者，美容首饰，增光腻肌，偎红倚翠之珍，枕玉眠香之宝，此金藏之闺阁，唯宜静水，井涧、溪流，见之皆吉，多见则泛，海水贫夭；天河辛亥见之无妨，丙午真火，庚戌所忌，以午戌凑成火局，有伤此金故也。

太阳火日生显耀，覆灯火夜间显耀，故皆宜见，但甲辰乙巳与庚戌辛亥相冲，阴阳交见为妙，戊子己丑与丙午丁未相持，二火忌叠，见之非贫即夭。

炉中火庚戌最忌，辛亥见之，丙辛化水，稍吉。

山下、山头俱不宜见。

若有水济，亦可。

柱中有水，此金入于匣中，有福贵方吉。

土见砂中，相生相养，更有涧下水助，荣华富贵。

[戊子己丑霹雳火]

霹雳火者，一缕毫光，九天号令，电掣金蛇之势，云驱铁马之奔。

此火须资风水雷方为变化，若五行得值一件，皆主亨通。

如日时见大海，癸亥为引凡入圣，己丑为上，戊子次之；见大溪，乙卯为雷火变化，己丑为吉，戊子忌之；辰巳为风运中，遇之尤佳；天上水名为既济，主吉，遇之者禀性含灵，聪明特异，长流无用，涧下虽就位相克，此神火也，不忌，有风亦显。

五行见木，辛卯有雷，大林有风，平地有天门，与此火相资，余木无用。

土见路旁，加巽则吉，砂中，丁巳有风，己卯有雷，得泉助之，亦主贵显。

剑金加水，海金遇风，蜡金逢涧，皆吉，余金无用。

见炉中丁卯为吉，戊子逢丙寅，太燥性凶，主夭。

己丑见丙申却得，戊子忌之；灯火，东南巽地，有风最宜；戊午己未天上火，日时遇之，防刑克。

再考妙选，有烈风雷雨格，即霹雳见天河是也，有天地中分格，即戊子见戊午是也，有雷霆得门格，即戊子己丑日时遇卯是也。

[丙寅丁卯炉中火]

炉中火者，天地为炉，阴阳为炭，腾光辉于宇宙，成陶冶于乾坤。

此火炎上，喜得木生，惟平地之木为上，以丙寅见已亥，谓之天乙贵，见戊戌，谓之归库，故吉，丁卯次之。

然丙寅火自生，无木庶几，丁卯火自败，若无木则凶，且此火以金为用，更得金来，方应化机，但丁卯无木而更遇金，主劳苦之命。

夫寅见木多火，炎而无水制，主夭，卯见三、四木不妨，如庚寅辛卯就位相生，壬午癸未化为真火，寅见之多主凶暴或疾夭。

若天地原有水制，亦主中寿，丁卯无妨。

此火虽喜得金为财，内剑金寅见之稍可，丁卯火既自败，又到申酉而死绝，如何能克！非贫即夭。

海中、砂蜡诸金，须资木生，方喜见之，钗泊无用。

见土须先有金与木，却喜土以宿之，不至太燥。

如城头、屋壁皆成器之土，方好见水，命中先爱木，不然火多喜逢之。

天上清水，寅命遇之为吉，卯中无木则嫌；大海，丙寅见壬戌为福库，见癸亥为官星，带合半凶半吉；井涧、溪流皆凶，有木不在此论。

火见同类，若日月上衰败则吉；霹雳火本自无益，若得木生，更日时有海水则宜，无木遇水，凶；天上火须有屋土遮之，灯火巽风，又为鼓舞，亡神须兼造化，断如丙寅、丁酉、已酉、丙寅火为无气，不失大贵，如丙寅、甲午、己已、丙寅则漂泛不安。

[甲辰乙已覆灯火]

覆灯火者，金盏光，玉台吐艳，照日月不照之处，明天地未明之时。

此火乃人间夜明之火，以木为心，以水为油，遇阴则吉，遇阳则不利。

凡日时最忌再见辰已，地支有冲，恐风吹灯灭，主夭。

或以戌亥，子丑为阴，或以自未至亥为阴。

五行见木为根本，凡木皆好，更得官星、禄贵相扶，干头化水，尤吉；限运遇相助，主大贵。

水以井泉、涧下为真油，长流假油，妙选有暗灯添油格，即此理也；大海、河水则不可以为油，遇者主寻常。

大凡此火，见水须资木，不喜长生旺气，水太泛，反凶。

命值泊金照耀，最为清贵，亦须水木相资，方能显达；砂中、钗钏二金皆吉；剑锋一金，谓之灯花拂剑，尤吉；蜡金不宜。

五行见土，须防克破。

若壁土可以安身，屋土可以覆庇，日时并见，主福贵，砂土有木，亦主衣食，余土无用。

火爱同类，却怕风吹。

霹雳为龙神变化之火，必带风来，此火难存；天上、炉中二火相见，最凶。

再考妙选，有魁星格、指南格，以甲辰生人，日时遇午未为是；有火土入堂格，以此火怕风，日时遇丙戌丁亥屋上土，则灯在屋中，更得添油，尤贵。

[戊午己未天上火]

天上火者，温暖山海，辉光宇宙，阳德丽天之照，阴精离海之明，戊午为太阳则刚，己未为太阴则柔，或以为夏日则刚，冬日则温，诬也。

俱要戌亥为天门，卯酉为出入之门，东南为行陆之地则吉。

此火见木谓之震折，要日时有风与水方得。

大林木有辰已，松柏、石榴有卯酉，故惟此三木主贵。

午见木多犹可，未三、四木，劳苦之命也。

见金且能照耀，不能克济。

钗金有戌亥，泊金有寅卯，主吉；剑金为耀日月之光，必主少年登第；余金则殃。

水宜涧下，须戊午见丁丑，已未见丙子，阴阳交互，方为福贵，柱中更有木滋生，富贵双金；大溪有乙卯，井泉有已酉，出入得门，皆吉；天河雨露相济，不以就位克论，戌午见丁未，亦吉，丙午则不明。

火爱灯头，再有别火则燥；霹雳带云雨则日月无光，故主昏蒙；炉中午忌丙寅，以午为刚火，才见丙寅，便为火生之地，若无清水解救，主犯刑凶死，丁卯稍可；土见砂中，有巽风相假；路旁、城屋皆吉，柱中更有金木相助，尤吉。

考妙选，戊午遇卯，已未遇酉，为日月分秀格，而卯以乙卯、辛卯为正，已卯、丁卯次之，酉以乙酉、癸酉为正，已酉、丁酉次之；有日出扶桑格，即日分秀，再见已午日时；有日轮当表格，以戊午生于午，日逢已午日，又以戊午见戊子为坎离正位；有月生沧海格，即月分秀，而酉得乙癸是也；有月照寒潭格，是取壬癸亥子，纳音属水为潭，然必秋生为贵；有月桂芬芳格，是已未生人，柱有三、四木拱集，与桂林一枝，同桂林以少为贵，芬芳以多为贵，义各有所取也。

再考凶格中，太阳损明，戊午不禁于水溢，是嫌水盛；太阴薄食，已未岂堪于土多？是嫌土重也。

须如是并参，方尽其理。

[丙申丁酉山下火]

山下火者，草间熠耀，花理荧煌，寒林缀叶之光，隔幔点衣之彩，方朔以荧火名之，故妙选有荧火照水格，遇秋生则贵，为卿监，是以此火喜水，地支逢亥子，或纳音水更逢申酉月是也。

或以山下之火最喜木与山，更得风来增辉为贵，又不以荧火论矣。

大林木有辰已为风，桑柘木有癸丑为山，松柏平地最吉，更得风助，主贵，若风多吹散，主夭。

水爱井泉、涧下，有木相资，主爵位崇显，大海水不宜，然有山亦应贵格。

寅卯为东方木旺火生之地，只甲寅水吉，乙卯为震，有风，见之不佳。

若无火无山，更加霹火，主夭。

天上水为骤雨，此火不宜相见，若先得山水滋助，亦无大害。

命里有金，以清秀为吉，无木多逢，以窃气论之。

乙丑为山，主贵；余金若无克破，遇贵人禄马，只以财论。

土见砂中，辰已有风，若有木有山加助，主大贵，无则虚名。

火忌太阳，霹雳、灯头，是巽主光显大都。

五行有火，须资木则吉，限数喜忌，俱依此断。

[甲戌乙亥山头火]

山头火者，野焚燎原，延烧极目，依稀天际斜晖，仿佛山头落日，此乃九月烧荒，衰草尽烬之火也。

大概宜山木与风木，喜大林、松柏，以辰已有风，寅卯归禄，更得癸丑为山上木，主贵。

无山则木无所依，火无所见，纵有风亦不光显，余木无用，只以禄马看。

水宜涧下，多为交泰，主吉，井泉清水，有木助之，亦吉；大溪，甲戌见甲寅，乙亥见乙卯，却真禄俱吉；天上须有雨露，而火到午未得地，再得清水济之，不至于燥，主福，不然则夭；大海就位相克，最凶，有山逢之，稍得。

日时见金为财，须有山木助之则吉，无则凶。

见土惟砂中有巽，能扬此火，别土无益。

大凡此火无木见害，多是下贱之命。

见火炉中太炎，霹火凶害，太阳昏蒙，山下战刑，皆所不宜，命带二、三火，如限数逢木，主祸生不测，或夭，大都此火大怕刑冲。

[壬子癸丑桑柘木]

桑柘木者，缯彩基，绮罗根本，士民飘飘之袂，圣贤楚楚之衣，此木供蚕为弧，其用甚大。

最爱砂土，以为根基，又以辰已为蚕食之地，不宜刑冲互破，路旁、大驿二土次吉，余土无益。

水喜天河，为雨露之滋，长流、溪涧、井泉诸水皆可相依，亦须先得土为基，更加禄贵为妙，沧海水漂泛无定，无土主夭。

见火灯头最吉，亦以辰已之中为蚕位故也；炉中位居寅卯，木之旺地；天上、霹雳二火与此木干支有合化之情，有坎离交媾之妙，俱吉，但诸火不宜叠见。

以金言之，砂中第一，剑锋能修整此木，为次，钗泊二金须得土为基，如逢冲破，又凶。

木喜庚寅辛卯，为以弱就强，以小变大，作贵格论，纵无砂土，亦吉；平地、石榴，无土则凶；大林乃东南蚕食之位，有土资生，主大贵；遇杨柳为桑柳成林，亦是贵格，须生春夏方吉。

[庚寅辛卯松柏木]

松柏木者，泼雪凑霜，参天覆地，风撼笙篁之奏，雨余旌旆之张。

此木藏居金下，位列正东，乃为极旺，最喜山为根基，水为滋润。

天河雨露之水可以滋润，涧下丁丑属山，可为根基，丙子不如大溪有乙卯为雷，可以发荣，却嫌风霹，有损折之凶；大海水有山则吉，癸亥清静无山，亦吉。

若柱有平地，得屋土，则为已成栋梁，无用山水。

无此二件，乃山间之茂木也，须要山水。

命中有火，最忌炉中，就位相生，再加风木，灰飞烟灭，五行无水，主夭折；山头、山下、太阳、覆灯皆不可犯；寅人尤忌戊午、丙寅，以木不南奔，寅午三合火局故也，辛卯无害；霹火虽可滋生，运加凡火，主凶。

土见路旁，似无足贵，若无死木，其福还真；驿土无山贫夭，更加海水，尤凶。

金逢乙丑，为印为山；泊金就位自旺，主吉；剑锋能削能斫，更得壁土相成，松柏相资，主贵。

大林有风，杨柳会火，二木最忌；桑柘癸丑为山，可以相助；石榴是辛酉金反化死木，有造化，却吉。

妙选有苍松冬秀格，是以此木生人月日时属三冬为贵；有日合辛卯、日值庚寅二格，虽取戊午已未，生居夏秋，然专论此木为贵。

[戊辰己巳大林木]

大林木者，枝干撼风，柯条撑月，耸壑昂霄之德，凌云蔽日之功。

此木生居东南，春夏之交，长养成林，金假艮土为源，癸丑为山，三命无破陷，最为福厚权贵，戊辰为上，己巳次之。

土遇路旁，为负载，戊辰见辛未为贵，己巳见庚午为禄，主富；壁、屋二土，再得剑金，则大林之木取为栋梁，成格最吉，无此乃山间茂林之木也。

此木无论死活，皆欲见土，如己人见甲，虽云化土，然不如辰戌丑未，土局纯金为妙。

若此木已死在山之下；见甲戌乙亥烧之，主凶夭；灯火就位相生，乙巳不如甲辰更吉；霹雳、太阳二火皆能长育运中，遇之亦吉，然二火嫌并见，持胜须有土为根基方可。

水见天河，戊辰见丁未带贵，虽无土与山，亦主有衣食，即灵槎入天河格也，生秋冬死绝方是；溪、海二水重见，主贫夭，有山稍得。

妙选有苍龙驾海格，是戊辰见癸亥为贵，涧下丁丑最吉，丙子不如。

诸金俱不宜见，海中有乙丑为山，剑锋得屋壁为本，余金无用，逢之主夭贱。

木喜桑柘，唯癸丑最妙；平地还须得路旁土，谓之平林在野；松柏，东方生旺之地，柱有癸丑而得松柏为密荫，最佳。

[壬午癸未杨柳木]

杨柳木者，隋堤嫋娜，汉苑轻盈，万缕不蚕之丝，千条不针之带，午未木之死墓，壬癸木之滋润。

此木根基唯喜砂土，见艮山则依倚摇金，遇寅卯东方得地；辛丑有山，庚子不如；戊寅虽吉，已卯尤胜；丙辰丁已却嫌戌亥对冲；若见大驿，有丑为山边之驿，稍可，无丑独见此土，主夭贱；路旁就位，复值死墓，日时遇之，主人卑弱；屋土壬午见丁亥，丁壬合化则吉，丙戌不如。

水见井泉、长流、大溪、涧下皆吉，中间又分合化之位，尤吉。

丙午丁未，丙丁真火，午未亦火，此木至午未死墓，壬午见之，大凶，癸庶几有别，水济之无害；此木午未已自有火，更见别火，恐引起伤寿，灯头乙已有风木折，主夭；炉中寅卯本位，木旺反吉；霹火如壬午见己丑，癸未见戊子，阴阳交遇，更有砂土为基，主贵，若子午丑未对冲则不为吉。

金见木无造化，钗钏、金泊却喜成功，海、蜡、剑、砂虽忌见之，其间轻重当以禄贵德煞，参祥见松柏木，为脱体化神之格也，主贵。

桑柘癸丑为山，作倚傍成林，主吉；庚申辛酉木既死绝，又逢金克，以弱遇小，其人必贱。

妙选有花红柳禄格，是以此木遇石榴，生于春夏，不以贱论；有杨柳拖金格，是以此木生于三春而时得一金，辛亥、甲子、癸卯、辛已最妙，乃壬癸禄贵之地故也。

[庚申辛酉石榴木]

石榴木者，性辛如姜，花红似火，数颗枝头，累累多子，房内莹莹，干支纯金而纳音属木，乃木之变者也。

可以移盆内而妆做山，故喜成器之土，以为根基，城头为上，屋上次之，然必阴阳交见，则丙辛丁庚互官，戊辛已寅互印，主吉；路、壁、驿、砂四土有山助之，亦吉，若无何用？见金砂中最吉，泊金干支水木而纳音金，榴木干支金而纳音木，皆脱去本性而互换归旺，以木旺寅卯，金旺申酉，各得其位，谓之功侔造化格，主大贵；海中乙丑为山，更逢水助则吉，或壁上，城头，亦得剑锋，就位相克，最凶，若先有砂金，能制其毒，亦不为害。

水见天河，雨露相滋，井泉、溪涧，清水浇灌，大海太泛滥，非贫则夭，有艮土稍得。

太阳、霹雳二火虽喜，不宜并见；炉中寅卯旺位，本吉，再加别火则凶。

若此木生于五月，日时止带一火，谓之石榴喷火，主贵。

桑柘、大林、杨柳三木皆喜见之，见大林戊辰脱体，见杨柳花红柳绿，皆主功名；见桑柘癸丑为山，见松柏则强，见平地则大，若无别物夹杂，则禄绕红围，亦主富贵，如得城土为基，水运为助，享福优游，最为长久。

[戊戌己亥平地木]

平地木者，初生萌蘖，始发枝条，唯资雨露之功，不喜雪霜之积，此乃地上之茂材，人间之屋木。

戊戌为栋，已亥为梁，最宜互换见之，须以土为基，土爱路旁，为正格，更逢子午，尤贵，以子午为天地正柱故也；屋、壁、城头三土以此木相资，中间有升化，尤吉；砂、驿无用，日时见之，主灾；太阳、霹雳，最为显耀，炉中遇水则福，灯头无风则固，余火无水则凶；此已成之木，不宜剑金，有木相资则可；泊金增饰光辉，又天干合，地支旺，更有旁土为基，主大贵。

余金无用。

水见天河，为润泽，主吉；溪、海无山俱凶；井泉、涧下虽吉，内甲申合丁丑为山，遇之尤吉。

木见大林，有风摇动，主寿促；桑柘癸丑最吉，壬子己亥人见之为贵，戊戌人不堪；松柏木倚辅平地为栋梁，更有土助，主贵。

大抵此木恶金而喜水、土，若生三冬时，得寅卯为寒谷回春，亦贵论也。

[庚子辛丑壁上土]

壁上土者，恃栋依梁，兴门立户，却暑御寒之德，遮霜护雪之功。

此乃人间壁土，非平地何以为靠？子午，天地正柱，逢之尤为吉庆。

凡见木皆可为主。

庚寅辛卯亦是栋梁，只申酉冲破，子卯相刑；大林有风，若无承载之土，加凡火，主作事难成，贫贱而夭。

土爱路旁，谓之负载，屋上、城头可以护身，皆吉。

见火全无造化，太阳、霹雳虽云照耀，到底蹇危，若命先已见木，遇火助，鬼焚克运，再逢之，主祸患夭折，柱有水救济，稍得。

水见甲申为最吉，乙酉次之；天上雨露，亦吉；大海漂泛，此土何安？纵有根基，亦凶。

金唯爱泊金，命里先有木神则贵，以其成宫室而金碧辉煌，非朝廷不敢用也；剑金伤害，余金无用。

[戊寅已卯城头土]

城头土者，天京玉垒，帝里金城，龙盘千里之形，虎踞四维之势。

此土有成有未成，作两般论。

凡遇见路旁，为已成之土，不必用火，若无路旁，为未成之土，必须用火；大都城土皆须资木，杨柳癸未最佳，壬午则忌；桑拓癸丑为上，壬子次之；庚寅辛卯就位相克则城崩不宁，何以安人也耶？如见木无夹辅，只以贵人禄马论之。

见水有山为显贵，甲申、丁丑俱吉，天河滋助，亦吉，唯忌霹雳、大海，壬戌不忌，合化俱以吉。

推土爱路旁，防见诸火，大驿逢山，须作贵观，若独见无根本，贫夭孤寒。

五行见金，只有白蜡，怕巽，二者相妨，余金无用，亦须以贵人禄马看之。

[丙辰丁巳砂中土]

砂中土者，浪回所积，波渚而成，龙蛇盘隐之宫，陵谷变迁之地。

此土清秀，唯喜清金养之，更得犯净之土，主早贵；钗、砂、剑、泊此四金清秀相助，如丙人见辛亥为丙丁入于干户，号曰驾海长虹，又有星拱北之论，皆贵格也，更得水相涵，尤为上吉，若无水而时日得天上火照，亦可，如丙辰乙未癸酉戊午，此命有二金资养，却全无水，得太阳火照，故贵；如丁巳癸卯己未壬申，此命二金资养，得天上火照，亦贵。

然戊午太燥，己未稍缓，寿夭不同。

水以井涧清洁为吉，若有金以养之，贵；如此土已得金养而日时有海水便坏造化，癸亥轻清，丙人见之限运，逢亦主显荣，余水无用。

火喜太阳，在格号为朱雀腾空，主贵；山头、山下、炉中，覆灯诸火若无水济，主寿夭。

木爰桑拓、杨柳，以此土能载二木故也，余木却以禄马贵人参之，如日中刑破冲克之木，虽见之有何造化？不如无为吉。

五行最忌土相刑，路旁安身，有金木资生，亦主福庆；大驿往来，最不宜见，纵有金水亦凶，余土尤不为吉。

[庚午辛未路旁土]

路旁土者，大地连途，平田万顷，禾稼赖以资生，草木由之畅茂。

此乃火暖土温，长养万物之土也，故须假水为先，乃灌溉滋润之论，次第尤宜水化为妙，更得金来相助，则禾稼成实。

如庚午见甲申，辛未见乙酉为禄，若无冲破，主早贵；天上水雨露相滋，庚午喜见丁未，辛未喜见丙午，为官贵禄合之妙；涧下庚午见丁丑，贵禄交驰，辛未见丙子，化水逢生；大溪乙卯为雷，能发生，此土又乙庚合化，故皆主吉；长流、大海二水以其不能浇灌，此土故最忌之，主凶夭。

火逢霹雳，庚午见己丑，贵禄交穿，辛未见戊子，印贵朝阳，皆吉，天上火就位相生，太燥则土反不能生物，有水润之始得，若独见，主夭；炉中火亦燥，亦主妨寿；灯头有屋土，方应造化，名超凡入圣，不然亦凶。

见木可以发生，然有贵人禄马则吉，刑煞冲破则凶。

只有庚寅木，此土逢之大好，大林不能胜载，如土位见丙辰、丙戊、辛丑、辛未，皆吉；若庚午见辛未，辛未见庚午，为二仪贵偶，无有不贵。

钗钏、砂中二金可以滋助，清水金水并见，大吉，若命已见水，无金运，遇此金亦福；乙丑海金可为山论，若得天河清水助之，庚人大好。

妙选有金马嘶风格，以庚午、甲午生人得辛巳时；有马化龙驹格，又以午生人见辰时；有哨风猛虎格，以庚辛生人得辛巳、乙巳。

俱以贵论，而水、火、土、金似不相拘。

[戊申己酉大驿土]

大驿土者，堂堂大道，坦坦平途，九州无所不通，万国无所不至，此乃位属坤方，德乃厚载，轮天转日，负海乘山之土也。

发生万物，以木为基。

戊申，长生之土，德厚无疆，见三、四木皆能滋生，己酉，自败之土，木多则窃气；大林合中逢冲，主夭，别木则吉，更以禄贵参之。

井泉、涧下二水清贵不燥，如戊申见丁丑或乙酉，己酉见丙子或甲申，谓之官贵，主吉；天河丙午而己酉得之，丁未而戊申得之，亦为贵禄，主福；长流戊申见癸巳，己酉见壬辰，亦吉，多逢则不宁静；大溪乙卯为东震发生之义，单见亦吉；海水对穿，土不能胜，日时遇主夭，得山稍轻，内戊申见癸亥，戊癸合申亥，为地天交泰，反吉。

火见太阳、霹雳，谓之圣火，最能发生，此土如逢水助，主显达，其于凡火，再逢木生之，更燥，主凶夭。

五行见土，唯路旁最宜，屋上、壁上、砂中纵先得木，亦为泯绝，城头有水，稍吉。

命若有金，清秀，吉；钗钏得辛亥，金泊得壬寅，戊申遇之，柱中更加水助，乃地天交泰，水绕山环大格，主贵，己酉见庚戌、癸卯稍次；砂金造化亦同，剑金须候木得用，不然无益。

[丙戌丁亥屋上土]

屋上土者，埏埴为林，水火既济，盖蔽雪霜之积，震凌风雨之功，此土瓦也。

非木无以架之，故以木为根基，平地为上，大林次之，余取天干化木，亦吉，只怕冲破。

此巳城之土，不宜见火，炉中丙寅最凶，丁卯稍可；太阳、霹雳可取相资；山下、山头，有木生之则祸；灯头丙戌见乙巳为上，丁亥见甲辰次之，谓之火土入堂格，若柱中木多，亦不为吉。

水宜天河、井泉、涧下，皆吉，如先得平地木成格，大贵；溪流无木多夭，若丙戌而得癸巳，丁亥而得甲寅，则又别论，再看日时所成造化何如；大海无山则不宜见土。

土见路旁，如丙戌得辛未，丁亥得庚午，阴阳互见，更假木为基，主贵；壁土亦宜；余则汨没。

若缺木而三刑聚，纵是二土亦凶，砂土独丁已不妨。

金唯剑锋、钗钏最吉，丁见壬申，天干化木，地支乾坤清夷，丙见辛亥，天干化水，地支丙入干户，皆大贵格，若丁亥见庚戌，丙戌见癸酉，则不为吉；泊金有粉饰之用，亦吉；余金无用，当以贵禄参详。

[丙子丁丑涧下水]

涧下水者，山环细浪，雪涌飞端，相连南北之流，对峙坎离之脉。

此水清澄，喜见金养，砂中、剑锋二金最宜。

钗钏庚戌丁丑不宜，以丑戌相刑，辛亥见丙子则丙辛化水，尤贵；余金以禄贵参之，取其资生，恶其冲破。

见木一位不妨，二三则主劳苦，亦以贵人禄马参之。

命中见土，主人多浊天元，若木或化水，则主清吉；砂中、屋上二土，其气稍清，路旁、大驿则浊甚矣，主财散祸生，如辰、戌、丑、未土局，其凶尤甚，以水浊土浑故也。

火见太阳，虽炎，中间有既济未济之论；霹雳就位相争，最所不宜。

若二火拼论，无金资助，主荒淫，有金别论；山下、山头亦吉，若并临，时日则嫌。

命中遇水，反成漂荡，见天河为引凡入圣，见大海为福贵朝宗，皆吉，独丁丑见壬戌，则丑戌相刑，丁壬淫合，主风声不雅；大溪性急，长流不静，皆不为吉，大抵此水须以多为主，而无火土夹杂，再得甲寅乙卯之水，则源远流清，真君子人也。

[甲寅乙卯大溪水]

大溪水者，惊涛薄岸，骇浪浮天，光涵万里之宽，碧倒千山之影，最喜有归有养，遇坎则为有归，得金则为有养，所嫌者，日月时中，有申酉冲动，或辰已风吹，主飘流；井泉水净而止，涧下有丑为艮，天河沾润，大海朝宗，此四水皆吉；长流有风，独不宜见。

此水以清金为助养，唯钗、砂最宜，蜡金亦清，若有钗金对冲则不宜；海中虽无造化，甲子属坎，乙丑为艮，乃归源之地，亦吉；泊金最微，不能相生，岂有超显之理？剑金虽化于大溪，却忌卯雷巽风，主性不定。

五行有土，皆为无益，屋上、城头壅阻此水，路旁稍可，亦不为奇；壁上独辛丑为山，大驿唯己酉有合，戊申则冲，庚子则刑，皆不为吉。

火见太阳，虽假照耀，霹雳尤忌相逢，若二火互见，主贫，单见别论。

木见此水，徒被漂荡，唯桑拓木壬子有坎，癸丑为山，为水绕山环之贵，内甲寅人见壬子吉，乙卯人见癸丑吉；余木以禄贵参之，尤忌冲破。

[壬辰癸巳长流水]

长流水者，混混无穷，滔滔不竭，就下必纳于东南，顺流自归于辰巳。

此水喜金生养，金要白蜡、钗钏，以天干有庚辛真金，地支辰巳就位相生，戌亥为归源之地；剑锋纯是金水，泊金水木居东，皆以吉论；海中，砂中无取。

嫌土蹇涸，而土有堤防之用，六土之中，取庚辛丙丁为吉，戊己无用。

遇火则相刑，而有既济之妙，内壬辰喜见丁卯、丁酉，癸巳喜见戊子、戊午，以天干合化故也；灯头癸巳尤喜见甲辰，山头壬辰尤喜遇乙亥，化龙归禄，取义更佳。

逢木虽漂泛，而桑拓癸丑为山，杨柳癸未为园，年时得此水围之，为水绕花堤，大贵格也；松柏、石榴，天干有金相生；大林、平地，虽嫌有土，而癸巳见戊辰，壬辰见己亥，俱吉。

水为同类，涧下则丁壬合化，天上则雨露相资；井泉、大溪无益；海乃众流所归，而壬辰之龙得癸亥则龙跃天门，春夏秋生为吉，或龙潜大海，则冬生乃宜，柱中须先得金为妙。

又壬辰为自印之水，再见壬辰则刑，刑则自害，见戊戌则冲，冲则泛滥，主凶；癸巳，自绝之水，名为涸流，若遇丙戌、丁亥、庚子、辛丑之土，其涸可待，柱中如得三合生旺之金生之则吉。

[丙午丁未天河水]

天河水者，乱洒六野，密沛千郊，淋淋泻下银河，细细飞来碧落，此乃天上雨露，发生万物，无不赖之。

银河之水，土不能克，故见土不忌，而且有滋润之益；天上之水，地金难生，故见金难益，而亦有涵秀之情；生旺太过则为淫潦，反伤于物，死绝太多则为旱干，又不能生物，要生三秋得时为贵也。

水喜长流、大海，内丙午宜癸巳、癸亥，丁未宜壬辰、壬戌，阴阳互见，尤吉；大溪乙卯为雷，井泉己酉为贵，俱以吉论。

火喜霹雳，为神龙之火，与此水相济。

而倏忽变化，云行雨施，岂有不贵？炉中火旺，大海水旺，如柱中得二火二水，上下上相济，谓之精神俱足，大贵格也；灯头有风，山头有贵，皆以吉论，又须以别水济之方吉；天上就位相克，则忌见之。

木石榴、杨柳俱吉，大林有巽，平地有亥，亦吉；松柏、石榴遇丙辛合化，亦以吉论。

妙选有灵槎入天河格，是取死绝无根之木，柱无土培则漂流天河是也。

土虽不能克，而柱逢庚午辛未，就位相克，土壅水滞，或水又冬生，则水结池塘，必主浊滥；余土如砂中、屋上皆吉，城头，大驿无用，壁上对冲，亦坏造化。

水、金虽不能生，独辛亥钗金却属干天，水在天上，只此最吉；余金亦取天干有庚辛、壬癸者为用，甲乙无益，再以禄马贵人参之始得。

妙选又以水生人得庚子、壬子为云腾雨施，生春则旱，夏则潦，冬则寒，独三秋最吉；遇甲辰乙巳、庚辰辛巳，柱中有壬为云，有辰为龙，为风雨作霖；若生冬月，是为霜凝薄露，日时喜遇寅卯温和之气，可解斯冻，俱贵格也。

[甲申乙酉井泉水]

井泉水者，寒泉清冽，取养不穷，八家凿之以同饮，万民资之以生活。

此水生于金而出于木，故喜见金为福，砂中有土，性与之最宜，钗钏清秀次之，蜡金与钗金相冲，故不宜再见；剑锋申酉太旺，恐有泛滥之灾；海金无取，乙丑为艮，山下出泉，亦吉。

此非木不能出，譬之桶论，故见木皆吉，如见平地、大林，须假剑金削之，方可取用；桑拓、杨柳无用；松柏则互换归禄，此其最吉。

诸火阴阳互见则吉，霹雳名为入圣，太阳号为显照，二火相见最吉，但不宜并有则凶。

诸土路旁、砂中最吉，屋上有天门生水之源，亦吉；城头，壁上与此水则无干涉；大驿就位相克，水为土掩则井不食，须有木去之方可。

水喜大海，为引凡入圣；天上、涧下、长流亦不为在灾；大溪甲寅乙卯为吉，如甲申见乙酉，乙酉见甲申，官星互换，最吉；如二水在年时，二木在月日，谓之水绕花堤，乃贵格也。

[壬戌癸亥大海水]

大海水者，总纳百川，汪洋无际，包括乾坤之大，升沈日月之光。

此水原有清浊，以两般分论：壬戌有土气为浊，癸亥干支纯水而纳音又水，故清。

壬戌人嫌山，以土气太盛，有金清之方吉，癸亥最喜见山，然后海水之性始安；涧下丁丑为山，天河与海上下相通，柱中有木为槎则乘槎入于天河，极为上格；长流、大溪等水毕竟皆归于海，以海水不择细流，故能成其大也；壬辰为龙归大海，尤吉，中间又分阴阳互见，干支合化方可；井泉则有所制，与海不通，故不喜见之。

诸金独海中第一，以壬戌癸亥喜见甲子乙丑；砂中亦得，余金又当以贵人禄马参之。

火喜天上，与海水相为照耀，最吉；霹雳己丑为山，戊癸合化，柱得木火旺地，亦吉；山下、山头、覆灯诸火不宜见。

木唯壬子癸丑、壬午癸未俱吉；大林有风冲动，水性不安；平地厚载，则就位相得；松柏、石榴若无土制则漂泊无定。

土爱路旁、大驿，唯此二土足以振之不泄，况癸亥见戊申为天关地轴大格，日时遇此厚土，纵有风雷，亦不为害；城头己卯须资艮则吉，如逢霹雳，则雷火变化，海水汹涌，亦主贫寒。

六十甲子纳金取象，其十干有可以为金，有不可以为金者，虽因所值之数不同而五行类化类从之妙，其理亦不可不知。

如甲乙、庚辛、壬癸，此三行者可以为金，而丙丁、戊己不与焉；庚辛原金，固为本家之物，壬癸非金也，又胡为金？此金水相生之理，而水亦可以为金，故世有水碧金明之物；甲乙之木，其质坚强，世有木化为石者，可以例见，故此二者可以取象为金，与本家之物同也。

丙丁属火，燥刚不同，戊己属土，柔刚不同，与金相反，自不可以金论。

戊己庚辛壬癸此六干者可以为木，而甲乙丙丁不预焉。

以丙丁原火，所以焚木，自不可取；甲乙原木，胡不取之？殊不知五行中金还金，水还水，火还火，土还土，独木则变，以木资火、水、土之性，假合而生，脉绝而枯槁则还水也，灼之为火则还火也，腐之为土则还土也。

故不用木，所以脱体而化神也。

六甲轮环，所值之数，五行错综，所得之理，自可以默识矣。

凡木皆水所生，其津液即水也，故壬癸可以为木，庚辛之质，其坚与甲乙同，故甲乙可以为金，而庚辛可以为木，互换交通，其理亦无二也。

丙丁、甲乙、壬癸取象为水，以壬癸原水也，丙丁其化也，甲乙之津液即为水也；戊己之土所以克水，庚辛之金所以燥水，气有异也，自不可以水论。

甲乙、丙丁、戊己取象为火，以丙丁原火也，戊己其化也，甲乙之生燃即火也，壬癸之水所以克火，庚辛之金所以燥火，类不同也，自不可以火论。

丙丁、戊己、庚辛纳音属土，戊己原土也，丙丁之火化而为灰，灰即土也，庚辛之金混于土中，乃土之精气所结，故皆可以为土。

若壬癸之水润下不凝，甲乙之木散上不止，自不可以土论。

究其取象，有轻重，有大小，有刚柔，有气味，有体质，有功用，各各不同，此又兼地支方隅之位，旺相休囚不同，而干天之所值或从本象，或从化象，或从别象，天人交尽，其理生克，互成其义，此金所以有海中、砂中、金泊、白蜡、剑锋、钗钏之别，而金之象无余蕴矣，余木、火、水、土可以例见。

此纳音取象所以为造化之妙也与！

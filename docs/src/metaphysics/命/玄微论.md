---
title: 玄微论
editLink: true
---

希夷先生曰：斗数之例，犹大易之分八卦。八卦非彖辞不明，众星非讲明何措。

是以观斗数者，再三审动静之机，第一辨宾主之分。动静循环不已，主宾更迭无拘。

主若无情，何宾之有？宾不能对，何足取哉？

愧彼羊陀，惟视禄存之好恶，入吾日月，也思空劫之兴亡。杀有杀而无刑，虽杀有救。刑有刑而孤单，终身不克。火星旺宫为富论，羊陀得令岂成凶。

两邻加侮，尚可撑持，同室与谋，最难防备。片火焚天马，重羊逐禄存。劫空亲戚无常，权禄行藏靡定。君子哉魁钺，小人也羊铃。凶不皆凶，吉无纯吉。主强宾弱，可保无虞，主弱宾强，凶危立见。主宾得失两相宜，运限命身当互见。

身命最嫌羊陀七杀，临之未免为凶。二限甚忌杀破巨贪，逢之定然作祸。命遇魁昌常得贵，限逢紫府定财多。

凡观女人之命，先观夫子二宫，若值杀星，定三嫁而心不足；或逢羊陀，虽啼哭而泪不干。若断男命，始以财福为主，再审迁移如何，二限相因，吉凶同断。限逢吉曜，平生动用合谐；命坐凶乡，一世求谋难遂。

廉禄临身，女得纯阴贞洁之德；同梁守命，男得纯阳中正之心。君子命中，亦有羊陀火铃；小人命内，岂无科权禄星。要看得垣失垣，专论入庙失庙。

若论小儿，详推童限。小儿命坐凶乡，三五岁必然夭折，更有限逢恶煞，五七岁必主夭亡。文昌文曲天魁秀，不读诗书也可人。多学少成，只为擎羊逢劫杀。为人好讼，盖因太岁遇官府。

命之理微，熟察星辰之变化；数之理远，细详格局之兴衰。北极加凶煞，为僧为道；羊陀遇恶星，为奴为仆。如武破廉贪，固深谋而贵显，加羊陀空劫，反小志以孤寒。

限辅星旺，限虽弱而不弱；命临吉地，命虽凶而不凶。断桥截空，大小难行；卯酉二空，聪明发福。命身遇紫府，叠积金银；二主逢劫空，衣食不足。谋而不遂，命限遇入擎羊；东作西成，限身遭逢辅弼。科权禄拱，定为擎柱之高人；空劫羊铃，决作九流之术士。情怀舒畅，昌曲命身；诡诈浮虚，羊陀陷地。天机天梁擎羊会，早有刑而晚见孤；贪狼武曲廉贞逢，少受贫而后享福。

此皆斗数之奥诀，习者详之。

---
outline: deep
title: 三字经
editLink: true
head:
  - - meta
    - name: keywords
      content: 灵宠 风水 玄学 八字 命理 宠物 金匮要略 三字经
---

人之初，性本善。性相近，习相远。<br>
苟不教，性乃迁。教之道，贵以专。<br>
昔孟母，择邻处。子不学，断机杼。<br>
窦燕山，有义方。教五子，名俱扬。<br>
养不教，父之过。教不严，师之惰。<br>
子不学，非所宜。幼不学，老何为。<br>
玉不琢，不成器。人不学，不知义。<br>
为人子，方少时。亲师友，习礼仪。<br>
香九龄，能温席。孝于亲，所当执。<br>
融四岁，能让梨。弟于长，宜先知。<br>
首孝悌，次见闻。知某数，识某文。<br>
一而十，十而百。百而千，千而万。<br>
三才者，天地人。三光者，日月星。<br>
三纲者，君臣义。父子亲，夫妇顺。<br>
曰春夏，曰秋冬。此四时，运不穷。<br>
曰南北，曰西东。此四方，应乎中。<br>
曰水火，木金土。此五行，本乎数。<br>
曰仁义，礼智信。此五常，不容紊。<br>
稻粱菽，麦黍稷。此六谷，人所食。<br>
马牛羊，鸡犬豕。此六畜，人所饲。<br>
曰喜怒，曰哀惧。爱恶欲，七情具。<br>
匏土革，木石金。丝与竹，乃八音。<br>
高曾祖，父而身。身而子，子而孙。<br>
自子孙，至玄曾。乃九族，人之伦。<br>
父子恩，夫妇从。兄则友，弟则恭。<br>
长幼序，友与朋。君则敬，臣则忠。<br>
此十义，人所同。凡训蒙，须讲究。<br>
详训诂，明句读。为学者，必有初。<br>
《小学》终，至“四书”。《论语》者，二十篇。<br>
群弟子，记善言。《孟子》者，七篇止。<br>
讲道德，说仁义。作《中庸》，子思笔。<br>
中不偏，庸不易。作《大学》，乃曾子。<br>
自修齐，至治平。《孝经》通，四书熟。<br>
如六经，始可读。诗书易，礼春秋。<br>
号六经，当讲求。有连山，有归藏。<br>
有周易，三易详。有典谟，有训诰。<br>
有誓命，书之奥。我周公，作周礼。<br>
著六官，存治体。大小戴，注《礼记》。<br>
述圣言，礼乐备。曰国风，曰雅颂。<br>
号四诗，当讽咏。诗既亡，春秋作。<br>
寓褒贬，别善恶。三传者，有公羊。<br>
有左氏，有谷梁。经既明，方读子。<br>
撮其要，记其事。五子者，有荀扬。<br>
文中子，及老庄。经子通，读诸史。<br>
考世系，知终始。<br>
自羲农，至黄帝。号三皇，居上世。<br>
唐有虞，号二帝。相揖逊，称盛世。<br>
夏有禹，商有汤。周武王，称三王。<br>
夏传子，家天下。四百载，迁夏社。<br>
汤伐夏，国号商。六百载，至纣亡。<br>
周武王，始诛纣。<br>
八百载，最长久。周辙东，王纲坠。<br>
逞干戈，尚游说。始春秋，终战国。<br>
五霸强，七雄出。嬴秦氏，始兼并。<br>
传二世，楚汉争。高祖兴，汉业建。<br>
至孝平，王莽篡。光武兴，为东汉。<br>
四百年，终于献。魏蜀吴，争汉鼎。<br>
号三国，迄两晋。宋齐继，梁陈承。<br>
为南朝，都金陵。北元魏，分东西。<br>
宇文周，与高齐。迨至隋，一土宇。<br>
不再传，失统绪。唐高祖，起义师。<br>
除隋乱，创国基。二十传，三百载。<br>
梁灭之，国乃改。梁唐晋，及汉周。<br>
称五代，皆有由。赵宋兴，受周禅。<br>
十八传，南北混。<br>
辽与金，帝号纷。迨灭辽，宋犹存。<br>
至元兴，金绪歇。有宋世，一同灭。<br>
并中国，兼戎狄。九十年，国祚废。<br>
明太祖，久亲师。传建文，方四祀。<br>
权阉肆，寇如林。至李闯，神器焚。<br>
迁北京，永乐嗣。迨崇祯，煤山逝。<br>
廿二史，全在兹。载治乱，知兴衰。<br>
读史书，考实录。通古今，若亲目。<br>
口而诵，心而惟。朝于斯，夕于斯。<br>
昔仲尼，师项橐。古圣贤，尚勤学。<br>
赵中令，读鲁论。彼既仕，学且勤。<br>
披蒲编，削竹简。彼无书，且知勉。<br>
头悬梁，锥刺股。<br>
彼不教，自勤苦。如囊萤，如映雪。<br>
家虽贫，学不辍。如负薪，如挂角。<br>
身虽劳，犹苦卓。苏老泉，二十七。<br>
始发愤，读书籍。彼既老，犹悔迟。<br>
尔小生，宜早思。若梁灏，八十二。<br>
对大廷，魁多士。彼既成，众称异。<br>
尔小生，宜立志。莹八岁，能咏诗。<br>
泌七岁，能赋棋。彼颖悟，人称奇。<br>
尔幼学，当效之。蔡文姬，能辨琴。<br>
谢道韫，能咏吟。彼女子，且聪敏。<br>
尔男子，当自警。唐刘晏，方七岁。<br>
举神童，作正字。彼虽幼，身已仕。<br>
尔幼学，勉而致。有为者，亦若是。<br>
犬守夜，鸡司晨。苟不学，曷为人。<br>
蚕吐丝，蜂酿蜜。人不学，不如物。<br>
幼而学，壮而行。上致君，下泽民。<br>
扬名声，显父母。光于前，裕于后。<br>
人遗子，金满籝。我教子，唯一经。<br>
勤有功，戏无益。戒之哉，宜勉力。<br>

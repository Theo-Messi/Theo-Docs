---
title: 卜筮全书(卷八)
editLink: true
---

## 黄金策 一

明诚意伯刘伯温先生著。

向为秘本，今将公诸天下。

总断千金赋：

动静阴阳，反复迁变。

迁变者，互化也。

如乾象三连，下动化巽，上动化兑，中动化离，三爻俱动则化坤，中爻不动则化坎之类。

或以安静卦单化拆，拆化单者非。

盖卦爻有动则变，无动则不变。

假如谷之一物，若不动，则终于谷耳。

及被舂（1）之则成米，又炊之则成饭。

其舂与炊，犹卦爻之动也；其米与饭，犹卦爻之变也。

然谷之舂为米也，有成粒而为粮者，有不成粒而为粞（2）者，又有糠粃而不为人所用者；及其米之为饭也，有精糳（3）而为人所爱食者，亦有饐餲（4）而为人所恶食者。

是米与饭，皆有美恶不同；犹变出之爻，亦有吉凶不同也。

予见《天玄赋》有静化动化之说，是不动亦变矣。

今人乃祖其法，每有变安静之卦者。

凡此之类，皆卜易之大，又不可不辨，予故不得已而为之说。

又有止变一爻者，若乱动则不变。

此又予所不知也。

虽万象之纷纭，须一理而融贯。

象：即空刑生合等象；理：即生克制化之理。

夫人有贤、不肖之殊；卦有过、不及之异。

太过者，损之斯成；不及者，益之则利。

贤、不肖之殊，人生之不齐也；过、不及之异，卦爻之不齐也。

人以中庸之德为至，卦以中和之象为美。

德至中庸，则无往而不善；象至中和，则何求而不遂哉。

故凡卜易，须抑其过，引其不及，归于中道，则凡事皆不期然而然矣。

此卜易之大旨，故揭于篇首。

今人但知不及者不成，不知太过者，亦不能成也。

何谓过？主事爻重叠太多是。

多则不专一，所以不成褔，故宜损之。

何谓不及？主事爻即一位，而又不得其时是。

不及则无气，所以不成事，故宜益之。

损益之道：生扶拱合，及克害刑冲是。

且如土为主事爻，有三五重太过，须得寅、卯月或寅、卯日，或卦有寅、卯爻动克之，然后成事，所为损之也。

又如金为主事爻，在夏月令无气，须得月建、日辰生扶，或动爻合助，方能有成，所为益之也。

大抵太过者，吉不能成其吉，凶不能成其凶。

生扶拱合，时雨滋苗；

生：谓相生。

如用爻是金，却在辰戌丑未日占得，或卦中动爻属土，是也。

扶者：谓卯爻见寅日，酉爻见申日，子见亥，午见巳，丑未见辰戌之类，是也。

拱者：如寅爻见卯日，申爻见酉日，亥见子，巳见午之类，是也。

合者：二合、六合、三合之类，是也。

二合：子与丑合云。

三合：即申子辰合成水局云。

以上四者，皆能维持调护。

爻象弱者，遇之则强，衰者见之则旺，伏者见之则起。

故如时雨滋苗也。

然亦有吉凶之辨。

用爻见之则吉，忌爻见之则凶，所谓助桀（5）为虐，其恶愈甚。

学者自当辨用。

下三条仿此。

克害刑冲，秋霜杀草。

克者：相克。

五行制压之神也。

害者：六害。

地支相凌之神也。

刑者：三刑。

意同仇敌。

冲者：对冲。

势如战斗。

以上四者：能伤身，能败德，能制伏，能坏事。

故喻之如秋霜杀草。

惟忌神见之反吉。

长生帝旺，争如金谷之园；

长生、帝旺，十二座星中至吉者也。

六爻遇之，虽衰弱者，亦作有气论。

故以金谷譬焉。

若推成事，则帝旺主速成，长生为差迟耳。

盖长生犹人初生，未即强盛；帝旺犹壮年之时，血气方刚，其力进锐。

所以，长生迟，而帝旺速也。

死墓绝空，乃是泥犁之地。

死、墓、绝，皆从长生起。

空是空亡。

四者遇之，无不陷溺。

虽得时旺相，亦不成事。

故以泥犁喻之。

盖死者，亡也。

犹人患病而死也。

墓者，蔽也。

喻人死而葬于墓也。

绝者，厌绝也。

犹人葬于墓，而根本断绝也。

空者，虚也。

犹深渊薄冰处，不可临之履之也。

泥犁，地狱名。

言其至凶也。

但凶神遇之，则又反为我吉矣。

日辰为六爻之主宰，喜其灭项以安刘。

日辰乃卜筮之主。

不看日辰，则不知轻重。

盖日辰能冲动安静卦之爻象，能并起安静卦之爻神；发动者能制之，凶恶者能抑之，强旺者能挫之，衰弱者能扶之，生合者能破之。

古人云：日辰能救事，能坏事者，此也。

故为六爻主宰。

且如占文书，卦有财爻发动，是文书坏矣。

若得日辰合住财爻，或冲散财爻，或克制财爻，不使之去伤害父母；故得文书有气，其事可成。

此能救事也。

又如占子孙，卦中父母不动，褔爻不空，其兆吉矣。

若被日辰冲扶父母，刑害子孙，则变吉为凶，此能坏事也。

日辰扶持用爻则吉，扶持忌爻则凶；克制忌爻则吉，克制用爻则凶。

假如七月乙未日，占兄弟病，得同人之无妄卦。

卦中鬼爻动克主象，绝爻又动，其凶可知矣。

幸得日辰未土，克坏官爻，合起主象，所谓灭项以安刘也，后果应无事。

月建乃万卜之提纲，岂可助桀而为虐。

月建乃龙德之神，故卜卦以是为提纲。

须详其有无刑冲克害，有无生扶拱合；与世身主象，有无干涉，便见吉凶。

月建中有，乃是真有。

如坏事，乃真正坏事也。

且如占财，卦中无财，月建是财，向后终须可得；若卦中有财，月建克财，定主艰阻，须过此一月，方可得财。

如卦中无财，月建又无财，而日辰是财，可许当日便有些。

财少受克，则不中矣。

盖月建成得事，日辰即可扶也。

且如五月内，占小儿病，得大过卦。

卦中无子孙爻，而月建午火，正旺为主象，不断其死亡。

余仿此。

凡看月建，与日辰同论。

亦喜其扶持用爻，克制忌爻。

忌爻旺动而又生扶之，则是助桀为虐，其祸为尤甚也。

最恶者岁君，宜静而不宜动。

太岁乃天子之爻。

若来冲克世身主象，主灾厄不利，一岁中多不宁静。

故此星为最恶。

但贵人反宜见之。

若带三刑六害，其祸尤甚，虽贵人亦不宜。

若为主事爻入卦，其事必干朝廷，利于求官谋职。

常人用事，多凶少吉。

然此爻喜安静，不喜发动；若被日辰动爻冲起，必有灾患。

最要者身位，喜扶而不喜伤。

身：即月卦身也。

其法与决，见第一卷。

大抵成卦之后，先看卦身现与不现；与月建、日辰、动爻，有无干涉，则吉凶便见。

故卜易以身为最要，而不可不看者也。

且如占得困卦：身爻在午。

兑宫以午火为官鬼；旺则官非，衰则疾病。

又如未济卦：卦身在寅。

若日辰是申巳冲刑之，离宫以寅木为父母，便知尊长挠括，或文书相干也。

又如兄弟爻动，与卦身相并，衰则虚诈，旺则口舌怪异也。

若出现变动，依五类所主推之。

如占人贵贱，身遇财爻，化出父母，必是有艺富人。

余仿此。

大凡卦身，占事为事体，占人为人身。

喜扶而不喜伤。

凡言扶，则生并拱合，皆在其中。

而曰伤者，则又兼刑冲克害而言也。

世人多以"子午持世身居初"之身爻用之，多有不验，且未晓其义。

予见卜易玄机，金锁玄关，明卦身之身，甚为得旨。

故舍彼而取此焉。

世为己，应为人，大宜契合；

卜卦分世应者，宾主之象。

世为己，应为人与事。

人有彼此，所以辨人情之好恶也。

求谋用事，须得生合比和，则有成就。

若刑冲克害，必主艰难。

此其所以大宜契合也。

海底眼云：世应相克，纵然好事，也须费力。

动为始，变为终，最怕交争。

交、重为动。

动则阴变为阳，阳变为阴。

卦中遇此，当以动爻为事之始，变爻为事之终。

如占人来，得小畜之乾卦。

辛未爻动，变出壬午子孙合，必妇人带小儿来。

他仿此。

最怕交争者，如主事爻临子水动，变出未土来克害于我，乃大凶之兆。

纵得用爻旺相，后亦不能称心遂意。

余仿此。

应位遭伤，不利他人之事；世爻受制，岂宜自己之谋。

应受伤，不利代占，盖代占以应为主也；世受伤，不利自占，盖自占以世为主也。

若世应逢凶，而遇此者，则勿以此断之。

世应俱空，人无准实；

世应二爻，不宜在空亡之地。

世空为自己不实，应空为他人不实。

世应俱空，彼此皆无准实，谋事必有阻节。

若安静卦，世应空合，谓之失约无诚信。

若忌爻发动旺相，则宜其落空也。

内外竞发，事必翻腾。

卦中一爻二爻发动，则变化有常，生克不乱，或吉或凶，自有条理。

若内外爻象，纷纷竞发，则吉凶靡定，人情不常。

必主事体反复，卒无定论。

海底眼云：独发易取、乱动难寻。

是也。

世或交重，两目顾瞻于马首；应如发动，一心似托于猿攀。

世应皆不宜动，动则反变不常。

马首是瞻（6），或东或西；猿猱（7）攀木，身心靡定。

皆言其变迁更改，不能一其思虑也。

但世以己言，应以人言。

海底眼云：应动他人心易变。

以应推之，世可知也。

用爻有气无他故，所作皆成；主象徒存更被伤，凡谋不遂。

用爻，即主事爻也。

如占文书，或尊长、音信等事，则以父母为主象。

求财、妻妾、妇人等事，则以财爻为主象之类是也。

喜旺相有气，不宜衰弱无力。

若用爻有气，别无月建、日辰、动爻刑冲克害，乃为上吉好卦；从心所欲，无不称意。

若用爻无气，而又被日辰、动爻克害刑冲，乃是大凶下卦；枉费心力，必无可成之理。

盖用爻衰弱，别无生助，比同空伏之象；虽然出现，亦是无用之物耳。

故曰徒存。

有伤须救，

伤者：身世主象，见伤于他爻也。

救者：动爻日辰，制伏于忌爻也。

且如用临申金，而被午火动克，则申爻受伤矣；若得日辰是未字合住之，不使之克；或日辰是子字冲散之，不能来克；或日辰是亥字制伏之，不许其克；皆为有救也。

其他刑害等类，皆仿此。

若世身主象，见伤于月建日辰者，则真受其祸。

盖二者为卜卦之主，无可救之道也。

无故勿空。

夫旬中空亡，有有故而空者，有无故而空者。

凡遇日月动爻伤克，而在空亡，谓有故而空，避之可也。

若无刑冲克害，而身世主象自落空亡，此为无故而空。

大凶之兆。

占病必死，占事不成，占人有难。

盖空则虽有日辰动爻，难以扶持救援之故也。

空逢冲而有用；

凡遇卦爻空亡，今人不拘吉凶，概以无用论之。

殊不知见冲亦有可用之处。

盖冲则必动，动则不空。

所以虽空而有用也。

假如戊午日，占天时，得升之乾卦。

（虎易说明：此卦引用不当。

可换成无妄之乾卦为宜）。

卦中父母空亡，却被日辰

冲动，定有雨。

惟忌火空见冲则不吉。

合遭破以无功。

卦中有合，所谋易遂。

如两人同心协力，事必克济。

惟恐奸诈小人两边破说，则未必不生一二猜忌之心也。

故凡遇合，须防刑冲克害以破之，则不成合。

且如寅亥两爻，本相和合；若有申字动，则申金克了寅木，又害了亥水，故虽合亦无功用矣。

三合同看。

天玄赋有合处逢冲之论，宜详味之。

自空化空，必成凶咎；

六甲空亡，犹深渊大壑，人不可履之地。

若世身主象，无故而自入于空；或发动而入于空者；皆为大凶之兆，作事不利。

惟忌爻见之反吉。

刑合克合，终见乖淫。

合者：合和也。

凡占见之，无不吉利。

然人不知，合中有刑有克。

合而有克，毕竟不和；合而有刑，终成乖戾。

且如用午字为财爻，未字为褔爻，午与未合，然午带自刑，名为刑合。

占妻妾多不正，占财亦是不正之财也。

克合，如丑子之类是也。

余俱仿上。

虎易说明：以上："午字为财爻，未字为褔爻"，把两者的关系颠倒了。

读者自宜分辨清楚。

动值合而绊住，

大凡动爻不遇合爻，然后为动。

若有合，则绊住而不能动矣。

故虽动亦作静爻论之。

然有吉有凶，不可一概而论。

且如用财而兄弟发，若有日辰合住兄弟，则不能克，而财爻不受其伤矣。

子孙发动，而被日辰合住子孙，则不能生，而财爻不蒙其惠矣。

故凡所忌之爻动而合住，则不成凶；所喜之爻动而合住，则不济事。

三合，三爻俱动为合住。

六合，两爻俱动为合住。

静得冲而暗兴。

大凡占得六爻不动之卦，不可便以为安静。

若被日辰冲之，则虽静亦动。

譬如夜卧之人，无所挠括，则不醒寝。

苟或被人冲唤，及推摸摇拽，百计叫醒，莫能安然而熟睡矣。

故天玄赋以为逢冲暗动。

但不可只以日辰取之，有旺动之爻亦能冲起。

其吉凶详见天玄赋中。

入墓难克，

墓者，滞也。

动爻遇之，亦沉滞而不能脱洒矣。

且如寅为主象，而卦中动出酉字、丑字，本嫌酉金克伤寅木，喜得丑乃金之墓库，则酉贪入墓，而寅木不为其所伤矣。

余仿此推之。

刑冲克害，亦当同看。

带旺匪空。

旺者，旺相爻也。

谓春月木旺火相，夏月火旺土相，秋月金旺水相，冬月水旺木相，四季之月，土旺金相。

古人所谓当生者旺，所生者相是也。

此爻空亡，不作空论。

以其有气故也。

虽日下见阻，过旬则成。

古人云：旺相空亡过一旬。

谓值过此一旬则不空，而谋事始成矣。

有助有扶，衰弱休囚亦吉；

此指主事爻而言也。

且如主事爻无气，本为不美；喜得日辰、动爻、月建生扶合并，则虽无气，不作衰弱论。

譬如贫贱之人而遇贵人提拔，则困苦相忘于扶持之下矣。

但忌爻无气，则不可扶也。

贪生贪合，刑冲克害皆忘。

刑冲克害，四者皆凶恶之神。

若得傍有生爻合爻，则彼贪生贪合，自不为患矣。

故曰忘。

假如世坐子，而动出卯字，此正无礼刑，本为凶兆；如得傍爻动出戌字，则卯贪戌合，不暇刑子。

此贪合忘刑之例也。

又如世坐巳字，而卦中动出寅字，木能生火，所以忘其刑也。

又如用临巳字，动出亥字，亥本冲巳；若得动出亥、卯字，则亥水贪生卯木，不暇冲于巳矣。

此乃贪生忘冲之例。

余皆仿此推详之，可也。

别衰旺以明克合，辨动静以定刑冲。

夫地支有不和者，无怪乎其相克也。

相冲、相刑、相害是也。

然不别衰旺，辨动静，则谬于所用也。

盖旺爻能克衰爻，衰爻克不得旺爻；旺爻合得起衰爻，衰爻合不起旺爻。

动爻刑得静爻，静爻刑不得动爻；动爻冲得静爻，静爻冲不得动爻。

故也。

余皆仿此。

又如日辰与卦爻，则又日辰害得卦爻，卦爻害不得日辰。

余亦仿此。

或问：静与衰爻伤不得动与旺，若遇动爻反衰，静爻反旺，则如之何。

曰：两爻俱静，以旺为先；有动，以动为急。

盖动，犹人之起；静，犹人之伏。

彼虽旺，何畏哉。

故曰：动爻急如火。

如占婚，以间爻为媒。

间有两爻，亦当以此定之。

若俱静俱动，或无旺无衰，则当取动爻，日辰冲之者为正，无冲，则看并起者为媒也。

又无合并，然后看日辰生扶之爻。

如此，则事归于一，而无两端之疑也。

此篇乃卜筮之精微处也。

故凡此类，不能不辨，不得不载。

学易者勿以琐碎目之，可也。

并不并、冲不冲，因多字眼；刑非刑、合非合，为少支神。

卦爻即成，未免有合并刑冲类。

然多一字，则不成其名；而少一字，亦不成其名也。

且如子日卜卦，卦中有一子字，则谓之并。

若有二子字，则分开而太过矣。

名虽为并，而实不能并也。

二午则不冲，二丑则不合，二未则不害，二卯则不刑，二巳则不克。

此多一字，而不成其名也。

又如寅巳申为三刑，若有寅巳二字，而无申字；或有寅申两字，而无巳字；或有申巳两字，而无寅字；则不成刑。

又如亥卯未为三合，或有卯未而无亥，或有亥卯而无未，或有亥未而无卯，则不成合。

此少一字，而不成其合也。

三刑三合，须见两爻动，刑合得一爻起；一爻动，刑合不得两爻起。

此又不可不知。

三刑古决谓丑刑戌，戌刑未，未刑丑类。

最误初学。

盖三者相见，彼此皆刑。

非谓丑能刑戌，而不能刑未；未能刑丑，而不能刑戌也。

如辰午酉亥为自刑，《问卜易览》以辰见辰，午见午，酉见酉，亥见亥定之，尤为谬妄。

盖自刑者，以其自刑，而不与他爻相刑之谓也。

又何必见辰见午为刑哉。

爻遇令星，物难我害；

令星者，四时月令之辰。

春木、夏火、秋金、冬水。

亦是得时健旺之星。

虽见刑冲克害，不能挫其势。

故曰：物难我害，逢空一半力。

伏居空地，事与心违。

伏，伏神也。

卦上六爻为飞神，飞之下本宫六爻为伏神。

飞为显，伏为隐。

若卦有主事爻，不必更寻伏神；若不出现，须寻伏在何爻之下；看其虚实，以定吉凶。

若六爻既无主象，伏神又临空亡，事决不成。

假如丙申日占文书，得泰卦。

六爻无父，而本宫父母却伏在九二官爻下，仍旧空亡，所以无成也。

伏无提挈终徒尔，飞不摧开亦枉然。

伏神空亡，凡事不利，不须再看。

若不空亡，必须冲开飞神，提起伏神，然后有望。

假如占文书，得贲卦。

六爻无父，而丙午文书，却伏在六二己丑他宫兄弟下，可言相识把住文书也。

得日辰动爻有未，刑冲得丑破，或有寅卯克得丑，方可露出伏神文书为用爻。

又须得子冲起午，有未合起午，有寅卯生扶午，方得其力。

否则，迟滞难成。

不可便指为有用也。

故伏要提，飞要开，二者不可偏废也。

六冲最紧，六害不能出，亦不能破，卜易不可不知。

六爻所伏，是事情盖有根有苗，终须再发。

无动无伏，无生无化，无旺气，又世坐空亡，永无再发之理。

如十二月甲辰日，占被人诉讼，得贲卦。

世坐卯鬼空亡，便为无始，其事已散；却不知丙午文书，伏在他宫兄弟爻下，当时未曾损坏；又日辰并起空爻下，本宫丙辰兄弟，口舌尚存。

春来木鬼旺相，生起文书，其事必再发。

此看伏神法也。

又如丁亥日占讼，得观卦。

世应比和，父在空亡，谓之两无心。

而世下伏神又落空亡，后必不争论。

此为不再发之例也。

学者宜细玩之。

空下伏神，易于引拔；

伏神若得伏于空亡爻下，易于扶持。

盖飞爻既空，犹无栏绊；盖一遇日辰动爻生扶冲合，即出为用。

不待伏爻上飞神破与不破也，故易于引擢。

古人论伏神，不看用爻现与不现，皆以世上一爻为飞神，世上本宫一爻为伏神。

故八纯卦，世下无伏，则有乾家伏神坤家取之说。

愚谓：既有用爻，何必又取伏神。

因无用爻，不得已而搜索之也。

纵然伏神有用，亦成得迟，必主费力；些少受制，便不谐矣。

如遇伏神透得出来，而月建日辰又带用爻，方可以速成断之。

制中弱主，难以维持。

用爻休囚，又被月建日辰制伏，纵遇生扶，亦不济事。

盖衰弱遇克，如人攀枯枝朽木 ，岂不挫折也哉。

纵有如膏之雨，难以望其回生。

日伤爻，真罹（8）其祸；爻伤日，徒受其名。

日辰为六爻主宰，总其事者也。

六爻为日辰臣属，分治其事者也。

是以，日辰能刑冲克害得卦爻，卦爻则不得刑冲克害乎日辰也。

月建与卦爻亦然。

墓中人，不冲不发；

大抵用爻入墓，则被阻滞，诸事费力难成。

须得日辰、动爻冲破，或克破其墓，方有用也。

假如戊寅日占财，得同人之乾卦。

用爻入墓，喜得日辰克破之，果有。

此一卦，或见用空入墓，以为无财，殊不知虽空而遇冲，虽墓而克破；冲空则实，破墓则开。

所以有用财也。

身上鬼，不去不安。

六亲中，惟官鬼为凶杀。

世爻临之，若非职役人卜，多凶少吉。

须得日辰动爻克去之，然后无事；或忌爻临于身世者亦然。

然亦不可克之太甚，则我亦受伤。

先圣有曰：人而不仁，疾之已甚，乱也；惟贵得其中耳。

予曾于三月丁丑日占身，得鼎卦，不动；然不数日而泄泻作。

后七月甲戌日占身，亦得鼎卦，不动；乃得安然无事。

盖前丁丑日也，三月正旺，又并动卦中子孙辛丑爻克之，此则克太甚也。

七月土衰，所以无事。

又如癸巳日有乡人，同卜官事者，一人得遁卦，乃受刑责；一人得恒卦，而两边和释。

盖此二卦，官鬼俱带刑爻持世，皆非吉兆。

然遁卦鬼爻虽空，而被日辰扶起，且无去官之爻；恒卦则喜日辰去之，又应生世，所以无事也。

德入卦而无谋不遂，

德者，德爻也。

谓天地合其德也。

盖天干地支，上下皆合是也。

亦谓之龙神。

生合为妙，克合次之。

如戊寅见癸亥，甲子见己丑之类。

此爻为主象，所谋皆遂。

如九月己酉日，占文书，得小畜之蛊卦。

五爻动出丙子文书，与世上辛丑作合；此正天地合其德也。

果应在戊子日成了文书。

忌临身而多阻无成。

忌者，忌爻也。

如用财则兄弟为忌爻，用官则子孙为忌爻之类。

此爻持临身世，不拘公私，皆主阻滞而不顺。

若或休囚无气，亦见费力艰难。

如旺则必不成矣。

其余所用仿此。

卦遇凶星，避之则吉；

凶星，刑冲克害是。

避之，六甲空亡是。

夫空之一字，极有玄妙；若执真空，便失先天之旨。

盖百物自空中来，无中生有，还归于空。

空中不受伤克，反有可成之机。

如六爻安静，用爻无故自空，此为真空，万事无成。

若被日辰动爻刑冲克害于用爻，而用爻在空，此为避凶而空。

《金锁玄关》所谓：克空为用是也。

即是不坏，但目下略阻，过旬即成。

如六月壬申日，占子病，得姤之大过卦。

父母旺动，用爻无气，本为凶兆；喜得用爻在空避之，果至丙子日愈。

盖至丙子，则前面已过，又遇用爻帝旺之地，故也。

爻逢忌杀，敌之无伤。

忌爻发动，凡事不利。

喜得比肩同类，帮助用爻以敌之，不弱于彼，事亦可成。

假如用爻在未，而卦中动出寅卯字，则土被木克，而受其伤矣；若得月建日辰上，有辰戌丑未帮扶未土以敌之，则彼将寡不敌众，而自止矣。

又如七月乙未日，为脱役事，占得损之节卦。

官鬼发动，财爻助鬼伤身，本不可脱；喜得日辰未土，六五又变戌土，扶助世上丑土，有气敌之，鬼不能伤。

果应无事。

主象休囚，怕见刑冲克害；

休囚则不能敌杀。

故怕见之。

如五月乙未日，占财，得泰之大畜卦。

用爻无气，又被日辰克害，果无望。

用爻变动，忌遭死墓绝空。

死墓绝空，乃陷井之地，大凶神也。

死不复生，绝不复续，入墓则不能出，堕空则不能起。

若主象发动而化入者，不问公私大小之事，皆主不成。

占病逢之，必死无疑。

用化用，有用无用；

卦中既有用爻，不可再化出来，谓之化去。

且不独用爻自化，或旁爻化出，皆不济事。

故虽有用爻，此同无用爻之卦一般。

占病尤忌。

空化空，虽空弗空。

假如甲辰旬中占卦，卦中寅动空亡，而化出卯字亦空，谓之空化空。

可作一半用。

盖本寅字当了空亡，后来卯字不作空矣。

故虽空而不为空也。

《金锁玄关》谓：重空不空。

亦是此意也。

养主狐疑，

养，涵养之象。

即长生中第十二位之星是也。

若主象化入此爻，主凡事未决，狐疑不定。

决云：金养于辰，木养于戌，火养于丑，水土养于未。

若用爻属申酉金，动而化出之爻是辰字，木动而化入于戌之类。

是也。

墓多暗昧。

大抵凶爻要入墓，吉爻不要入墓。

《金锁玄关》有：人墓、事墓、鬼墓之别。

《天玄赋》有身、世、命，随鬼入墓之论。

皆大凶之兆。

占病遇之，九死一生；捕获遇之，深遁难觅；人物遇之，愚蒙不振；失脱遇之，暗藏不见。

盖墓者，滞也。

暗昧不明之象。

卦中主象带刑动入墓者，占病必死，占讼入狱。

化病兮伤损，

病，即长生对冲之神也。

主象化出病爻，凡事有损。

占病未痊；占物不中；占药无效；占文书有破绽；占行人未回；占身命带疾；占妇人必不贞洁；占容貌必有破相。

故曰伤损。

化胎兮勾连。

胎，即长生中第十一位之神也。

决云：金胎在卯，木胎在酉，火胎在子，水土胎在午。

若主象化入胎爻者，主迟滞不响快。

占行人。

主象化入胎爻，必有羁（9）绊，未能动身。

如占盗贼及失脱，若官鬼化入胎爻者，主外勾里连也。

凶化长生，炽而未散；

主事爻化入长生者，皆吉。

即是成得迟耳。

惟坏事之爻化入长生者，则其祸根始萌，日渐增长，凶恶之势，必盛而后已。

如占病，褔化长生，日渐减可；鬼化长生，日加沉重。

直至墓绝日，始杀其势。

吉连沐浴，败而不成。

沐浴，即四败也。

决云：金败在午，木败在子，火败在卯，水土败于酉。

如用爻及所喜之爻化入败爻者，皆凶。

盖败之名，即不成之义也。

若忌爻化入此爻，则不成凶。

或赌博争斗，成谋之事，尤为大忌。

予卜供膳，得临之兑卦，应临财爻生世，本吉；但嫌其化入败爻，后果应不能济事。

戒回头之克我，

回头克，乃用爻化出忌爻也。

亦谓之本爻受克。

凡事遇之不吉。

世身亦不宜。

如金化火，水化土类也。

勿反德以扶人。

古人有："相生须用他生我，相克须还我克他"之句。

若主事爻不生合世身，而反生合应爻；或应爻不生世，而世反生应者，皆谓之反德扶人。

凡占遇此等之卦，必主费力艰难。

必代人占卦，乃为顺利，事必易成。

此又学者之所当知也。

恶曜孤寒，怕日辰之并起；

刑冲克害乎我者，为恶杀。

非大杀、劫杀类。

若得无气而又孤立无助，虽来伤我，必能敌之。

即是不坏。

惟怕日辰扶并起来，则必仗其势而肆毒于我，乃可畏也。

用爻重迭，喜墓库之收藏。

用爻重迭太过，若无日辰、动爻损之，必须得墓库收藏，然后可望。

且如丁丑日占财，得益之萃卦。

卦中有两重财，初九、上九又化出两重财，日辰又是财，共有五重财；本为太过，不济事；喜得世上有辰字财库，谓之财有库藏，主有财也。

余仿此。

事阻隔兮间发，

古云：世应当中两间爻，发动所求多阻隔。

盖此二爻，居世应之中，隔彼此之路，动则两边隔绝。

故也。

要知何人阻节，以五类推之。

如父母动，乃尊长之属。

心退悔兮世空。

占事，若应不克世，日辰无伤，用爻有气，而世自落空；其人心堕意懒，不能勇往精进，以成其事也。

卦爻发动，须看交重；

凡遇卦不安静，当以动爻交重论之。

交主未来，重主过去。

如占逃亡，卦有父动，主有音信。

若交爻，当有人报信；如重爻，则信已先知。

他仿此。

动变比和，当明进退。

动爻变出之爻，若比合，则当以进退论之。

若寅化卯为进神，卯化寅为退神。

进主上前，退主落后。

如占行人：用爻发动，若化进神，不日可望；化退神，则虽起程，亦他往未归也。

又如占宅，火在二爻动，可言其家灶常迁改。

若化进神，必移于前；化退神，必移于后。

他仿此。

杀生身莫将吉断，用克世勿作凶看。

盖生中有刑害之两防，而合处有克伤之一虑。

夫世身二爻，莫不喜生合，而恶伤克。

若执定是法推之，则所谓胶柱调瑟，而不能达其变矣。

岂所谓变易之道耶？

且如日辰、动爻来生合世、身，而日辰动爻系是主象之忌神，则虽生合于我，亦何益哉。

况生合之中，有刑、有克、有害，故见杀生身者，不以为吉。

又如主事爻动来克世克身，乃是事来赶我，必然易成易就，我虽见克，亦何伤哉？

故云：克世者不以为凶。

此乃卜易之活法，通变之妙理，学者所宜潜玩也。

刑害不宜临用，

凡遇刑爻为主象，必主不利。

占事事不成，占物物不好，占病病必死，占人人有疾，占妇人必不贞洁，占文书必有破绽，占讼利必有罪责。

害爻为主象，必坏事。

大概与刑爻相类。

化入者亦然。

然又须以衰旺分其轻重详之。

死绝岂可持身；

死绝二爻，临持世身主象者，必不利。

占人有难，占病无救，占医无效，占事不济。

变动化入者亦然。

动逢冲而事散，

冲之一字，不可一例推之。

如空爻逢冲则实，动爻逢冲则散，又谓冲脱。

静逢冲则动，又谓冲起。

故凡动爻逢冲，吉不成吉，凶不成凶也。

绝逢生而事成。

大凡世身主象，临乎死绝之地，而临遇生扶者，乃为凶中有救，大吉之兆也。

《天玄赋》有绝处逢生一篇，苟能沉潜玩味，玄妙自能采取。

然所谓生者，不可执定日辰断之，动爻月建皆是也。

且如寅日酉用，而有辰戌丑未爻动，是为绝处逢生也。

午日寅用，而有亥子水爻动，是死处逢生也。

余以类推之。

如逢合住，须冲破以成功；

卦中用爻，遇日辰合住，或两爻自相合住者，不拘喜忌，皆不见效。

须待冲破，或克破合爻，然后吉者吉，凶者凶。

此下兼言期日之法。

且如用爻动来生合世身，凡事易成。

若遇合住，则又阻滞。

必待冲、克、破合之日，事始有成。

若遇休囚，必生旺而成事。

期日之法。

不可执一，当圆变活法推之，庶无差误。

如用爻合住，则以冲破之日断之矣；若或用爻休囚者，则非生旺不能成其谋。

故无气当以旺相月日断之。

若用爻旺相不动，则以冲动月日断之；若用爻有气发动，则以合日断之，或以本日断之；若用爻受制，则以制杀月日断之；若用爻得时旺动，又遇生扶者，此为太旺，当以墓库月日断之；若用爻无气发动，而遇生扶者，即以生扶日断之；若用爻入墓，则以破墓月日断之；若用爻空亡，则以冲动月日断之；若用爻旺空，或空而逢冲、逢并、逢动者，则以过旬断之；若占散事，又当以用爻死墓绝日断之。

以上数节，乃撮其大要，以提醒后人。

其中更玄妙之理，学者自当融通活变，分其轻重强弱定之，不可一途而取也。

速则动而克世，缓则静而生身。

此亦言日辰之法也。

以用爻动静生合，定迟速缓急。

且如占行人，若用爻发动，或应爻发动，可言其人身已起程矣。

然来生世，则迟缓，克世即速到。

余仿此。

更当以衰旺论之也。

父亡而事无头绪，福隐而事不称情。

占法曰："卦无父母事无头，卦无子孙不喜悦，"盖父母主事，子孙则喜庆之神也。

故无父，则事无头绪；无褔德，则事不称情也。

鬼虽祸灾，伏犹无气；

官鬼虽为祸害，然六爻亦不可无。

但宜静，而不宜动耳。

若无官爻，则诸事无气。

故《通玄妙论》有无鬼无气之论。

宜细玩之。

子虽福德，多反无功。

子孙虽为福德，然不可重迭太多。

多则杂，杂则乱而不专一。

故曰无功。

盖过犹不及之意也。

究父母，推为体统；论官鬼，断作祸殃。

财乃禄神，子为福德。

兄弟交重，必主谋为多阻滞；

此概言五类神之大略也，后卷分明，自有断法，不及细论。

卦身重迭，须知事体两交关。

卦身一爻，为万事本体。

若六爻中有两爻出现，必是鸳鸯求事，或事于两处。

若带兄弟，必是与人同谋。

兄弟克世，或带官鬼发动，必有人争谋其事也。

卦身不出现，事未有定向；出现持世、合世、生世，其事已定。

宜出现，不宜变动，动则须防有变。

若系喜神，不以此论。

遇吉神而化忌爻，主先成后败；遇凶杀而化吉神，主先难后易。

若六爻无卦身，而动爻有化出者，即是此人来言其事也。

如子孙为僧道类。

卦身持世，或临本主人，或在本宫内卦，切己之事；临应爻，他人之事。

六爻飞伏，皆无卦身，其事根由未的。

卦身空亡，诸事难成；休囚死绝，诸事无气。

大抵卦身，宜作事体看，不可作人身看。

若占人，则是其人之身，非来占者之身也。

今人莫不以世与身爻同论，则误矣。

但世身，喜生合，忌伤克。

则无不同也。

凡遇身克世，则吉；世克身，则凶。

身若生世、合世，诸事易成；世生合身，难成。

虎兴而遇吉神，不害其为吉；龙动而逢凶曜，难掩其为凶。

玄武主盗贼之事，亦必官爻；朱雀本口舌之神，然须兄弟。

疾病大宜天喜，若临凶杀必生悲；出行最怕往亡，如系吉神终获利。

是故：吉凶神杀之多端，何如生克制化之一理。

大抵卜易，当执定五行六亲，不可杂以神杀乱断。

盖古神杀，至京房先生作易，乱留吉凶星曜，以迷惑后学。

如天喜贵人，往亡大杀之类皆是。

今人宗之，无不敬信。

虽《天玄赋》亦甚用之，其他不足论也。

而其不用者，其惟《海底眼》、《卜易玄机》、《金锁玄关》之三家乎。

然神杀太多，岂能悉辨。

合以六神言之，其法莫不以青龙为吉，白虎为凶，见朱雀以为口舌，见玄武即为盗贼。

不分临持喜忌，概以所性断之。

吾谓其大失先天之妙旨。

何则？白虎动，固凶也；若临其所喜之爻，生扶拱合于世身，则何损于吾。

故虽凶，不害其为吉。

青龙发动，固吉也；若临所忌之爻，刑冲克害乎主象，则何益于事。

故虽吉而难掩其为凶。

朱雀虽主口舌，然非兄弟则不能；玄武虽主盗贼，若非官鬼则不是。

盖六神之权，依于五行六亲故也。

又如天喜，吉星也。

占病遇之，虽大象凶恶，不以死断，喜神故也。

若临于所忌之爻动，吾必以为悲，而不以为喜。

往亡，凶杀也。

出行遇之，虽大象吉利，必阻其行，死亡故也。

若临于所喜之爻动，吾必以为利，而不以为害。

盖神杀之权轻，而五行之权重故也。

由是观之：遇吉则吉，逢凶亦凶。

系于此，而不系于彼；有验于理，而无验于杀。

何必徒取幻妄之说哉。

不然吾见其纷然繁据，适足以害其理而乱吾心，岂能一一中节耶？

盖神杀无凭，徒为断易之多歧，而不若生克制化之一理为要。

能明其理，则圆神活变，自有条理而不惑矣。

六亲，本也；六神，末也。

至于吉凶神杀，又末中之末也。

必欲用之，则当急于本而缓其末，惟六神可也。

然六神但可推决事情，至于休咎得失，又当专以六亲为主。

如此，则本末兼该，斯不失其妙矣。

学者详之。

呜呼！卜易者知前则易，

世人卜筮，皆泥古法，不知通变，达其道者，鲜也。

故有龙虎推其悲喜，水火断其雨晴，空亡执作凶吉，身位定为人论。

凡此之类，难以枚举。

予作是书，取理之长，舍义之短，阐古之幽，正今之失。

凡庸占俗卜之执迷古法者，亦莫不为之条解。

有志是术者，苟能究明前说，自知通变之道矣。

其于易也何有，故曰卜易者知前则易。

求占者鉴后而则灵。

推占者，固当通变。

而求占者，亦不可不知求卜之道也。

后即诚心是也。

筮必诚心，

圣人作易，幽赞神明，以其道合乾坤故也。

故凡卜筮，必须真诚敬谨，专心求之；则吉凶祸福，自无不验。

今人求卜，多有科头跣（10）足，短衫露身，甚至有不焚香，不盥手者。

呜呼！忽略如此，而欲求神明之感格者，未之有也。

神明不格，而欲求吉凶之应者，亦未之有也。

可不慎欤（11）。

何仿子日。

阴阳历书中，有子不问卜之说。

故今人多忌此日。

愚谓：吉凶之应，皆感于神明，神明无往不在，无日不可格，能格其神，自无不验矣。

故凡卜筮，在人之诚不诚，不在日之子与非子也。

且其说，又有辰不哭泣之忌。

若辰日临丧，亦可以笑对吊者耶？此不足信也，明矣。

且如丙子日，袁柳庄卜脱役事，得姤卦安静。

鬼临应爻，却被日辰冲动，世受六害，果应难脱。

又谈朝辅卜诉讼，得蒙之未济卦。

官鬼空亡，果应不成。

又戊子日周焚松卜官讼，得离之贲卦。

日辰扶起官鬼，冲克世爻，财爻又动，此必助鬼伤身，果被妇人执罪。

又丙子日卜倭寇，得噬嗑卦。

鬼爻衰静，果应不来；但被日带父爻六害，乃受风雨淋漓之苦也。

以上数占，皆系子日，未尝少误。

果如历家言，何其事乃俱应耶？故凡占卜，贵乎秉诚，不贵择日。

以上全篇，总说断易之法，乃通章之大旨。

不知此，则诸事难决。

有志于是者，当先观此篇。

若能沉潜、反复，熟读详味，此理即明，则事至物来，固将迎刃而解矣。

其于易也何有。

生僻字注释：

（1）【舂】读音：chong，一声。

意为：把东西放在石臼或乳钵里捣去皮壳或捣碎。

（2）【粞】读音：xi，一声。

意为：碎米。

（3）【糳】读音：zuo，四声。

意为：舂过的精米。

（4）【饐餲】读音：yi，四声。

ai，四声。

意为：食物腐败变味。

（5）【桀】读音：jie，二声。

意为：夏朝末代君主，相传是个暴君。

（6）【瞻】读音：zhan，一声。

意为：往前或往上看。

（7）【猱】读音 nao，二声。

意为：古书上说的一种猴。

（8）【罹】读音：li，二声。

意为：遭遇，遭受。

（9）【羁】读音：ji，一声。

意为：拘束。

（10）【跣】读音：xian，三声。

意为：光着脚。

（11）【欤】读音：yu，二声。

意为：助词。

表示疑问，反问，感叹等。

一、天时：

天道杳冥（1），岂可度思夫旱涝？易爻微妙，自能验彼之阴晴，当究父财，勿凭水火。

天时一占，自《卜筮元龟》而下，皆以水火为晴雨之主，而不究六亲制化，盖执一不通之论也。

惟《海底眼》有："天相阴晴父母推"之说，深为得旨。

然又引而不发。

所以学者多泥古法，而不求其理，良可叹也。

且如古人以水爻为雨，其言旺动骤雨，休囚微雨。

然水居冬旺，则雨岂独骤于秋冬，而轻微于春夏耶？知乎此，不攻自破矣。

故凡占天时，当看父财，勿论水火也。

妻财发动，八方咸仰晴光；父母兴隆，四海尽沾雨泽。

占天不以水为雨，而以父为雨者，父母为天，天变则雨。

故也。

妻财则父母忌爻，动则克制雨神，所以主晴。

卦中父动，主雨；财动，主晴。

卦无父母，财爻又空，必然无雨；卦无妻财，父爻又空，必然不晴。

应乃太虚，逢空而雨晴难拟；

占天时与占人事一般。

人事应空则难成，天时应空则难望。

如久晴占雨则无雨，久雨占晴则不晴。

若卦中雨爻动，其应空，亦主迟缓，世空则来速也。

世应俱空，雨晴难拟，须详父母妻财，及日辰断之。

世为大块，受克则天变非常。

应为天，万物之体也。

世为地，万物之主也。

如世受动爻刑克，必有非常之变。

如雨爻刑克，必是恶雨；风爻刑克，必遭恶风之类。

又如财化火鬼，刑克世爻，若夏月卜卦，必是酷暑。

卦无子孙及父母动者，则是迅雷惊电。

余仿此。

日辰主一日之阴晴，

日辰乃一日阴晴之主。

不可依《金锁玄关》作太阳论之。

若日辰兄弟，其日必有风云；子孙，其日必有霞彩；官鬼，其日必然阴晦。

余仿此。

若动爻刑克日辰者亦然。

如财爻动克则晴，父爻动克则雨类。

卦中动爻，被日辰克制者，其象必不变。

倘父母动，日辰生扶之，则大雨。

妻财动，日辰生扶之，则烈日。

子孙管九天之日月。

阳宫子孙为日，阴宫子孙为月。

旺则皎洁，衰则暗淡；空伏，则虽晴而被蒙蔽。

子化子，日照霞明；属阴则月明星灿。

化出墓绝，始虽明朗，终成暗晦也。

若论风云，全凭兄弟；

风云，以兄弟爻论之。

旺动，则风高云密；死绝，则云淡风轻。

化出子孙，则清风彩云；化出官鬼，则顽云恶风也。

要知雷电，但看官爻。

官鬼主雷电，动则必有雷声。

旺相，霹雳惊雷；衰弱，云中虚闪。

卦有两鬼皆动，主雷电交作；鬼化鬼，亦然。

鬼化财，或卦无父母，虽雷不雨。

更随四季推详，

父母主雨，妻财主晴，四时不易。

其子孙、官鬼、兄弟，当随时推究，不可执一。

详见于后。

须配五行参决。

凡占天时，固不可以水火为主；若五类所临，亦凭参究。

父母爻，四时主雨。

若临金水，雨乃未止；临火土，虽雨不久；但临土，则雨虽止，而云不散；临木，则有风有雨之象也。

妻财爻，四时主晴。

临金，必有烟雾；临水，必有朝露，或虽晴不久；化出父爻，反主有雨；临木，晴而有风；临土，晴而有云；临火，日丽中天。

兄弟爻临木，四时主风；临土，四时主云；临火，风云皆有；兄化兄亦然；临金，主有风沙；临水，则浓云也。

又夏月新秋，遇火兄，主大热；冬月初春，遇水兄，主大寒。

子孙爻临金，四时皆为星月；属阳，则冬与正月为冰霜，夏秋为白云；临木，二三月为游丝，余月皆为日晷（2）日色；临水，正月与冬季为冰雹雪霜，夏秋与二三月为朝露；临火，四时皆为日；临土，夏秋为巧云，二三月为霞，冬月为日。

官鬼爻临火，及未戌二土，为电；余皆作雷断。

正月鬼动化父，或与父爻同发，主有春雪；盖春雪乃杀物之雪，非瑞，故也。

若二月春分后，八月秋分前见之，皆以雷断。

春分前，雷声未发，则湿云带雨之象，非雷也；秋分后，雷声即收，鬼如动，必有狂风拔木，林间震响之恶势。

雷声即收后，与未发前，若鬼带三刑六害，乘旺动来克世，雷应非常之变，虽冬月，亦有震惊百里之象。

晴或逢官，为烟为雾；

卦得晴兆，鬼亦动者，必有浓烟重雾；或恶风，或阴晦，冬或大寒，夏或大热；或有日月薄蚀之变。

必非风和日丽，天晴月皎之候。

雨而遇福；为电为虹。

卦得雨兆，子孙亦动者，非有闪电，则有彩虹。

盖子孙主彩色。

虹与电，亦有其象，故以类而推之。

若执定日月霞彩，则胶柱而调瑟也。

应值子孙，碧落无瑕疵（3）之半点；

凡遇晴卦，应临子孙动者，其日必然皎洁。

或财临应动，化出子孙亦然。

盖应为天，子孙为清光皎洁之神。

故也。

世临土鬼，黄沙多散漫于千村。

晴卦中，世临土鬼发动，或土鬼动来冲克世身者，乃是沙落天也；兄弟化出土鬼亦然。

秋冬见之，多主阴晦。

或从子孙化出，当有云奔铁骑之象。

三合成财，问雨那堪入卦；

卦有三合成局，依五类推之。

如成财局，有霞彩；成鬼局，有雷电类。

如久晴占雨，卦遇三合财局，必然无雨。

久雨占晴，卦遇三合父局，亦主不晴。

如五月甲申日占晴，得随之咸卦。

辰子两爻俱动，与日辰申字，正合成父局，雨果不止。

五乡连父、求晴怪杀临空。

五乡：财官父兄子也。

五类中，唯父母为雨。

此爻空亡，或休囚不动，雨未可望。

若遇动爻，化出父母，则主有雨；化出财爻，则主晴也。

财化鬼，阴晴未定；

财主晴明，鬼主阴晦。

故遇财化鬼，或鬼化财，或鬼财皆动，必主阴晴未定。

或先阴后晴，先晴后阴之象。

卦无子孙，财反助鬼，必不晴也。

父化兄，风雨靡常。

父主雨，兄主风。

两爻相化，或俱发动，皆主风雨交作。

凡论先后，当以动者为先，变者为后。

俱动，则以旺者为先，衰者为后。

或曰：旺多衰少。

母化子孙，雨后长虹垂蟚蝬（4）；弟连福德，云中明月出蟾蜍（5）。

日月虹霓（6），皆属子孙。

若遇父爻化出，必然雨后虹见；兄爻化出，则云中漏日。

冬月兄化子，是雪片随风；夏秋，是风卷晴云。

属阴，则风清月朗；三春属阳，则风和日暖也。

父旺财衰，而兄动化子，当推云中闪电。

更宜细究。

父持月建，必然阴雨连旬；

卦中六亲。

皆不宜临月建，唯子孙一爻遇之为吉。

其他如父临之，必主久雨；财临之，必主久晴。

临父化水则潦（7），临财化火则旱。

非水火而刑克世爻亦然。

兄坐长生，拟定狂风累日。

长生之神，凡事从发萌之始，直至帝旺，然后衰死。

故遇长生，卒难止息。

如父逢之，雨必连朝；兄逢之，风必累日；官逢之，阴云不散；财逢之，雨未可望；须至墓绝日，然后雨可止、风可息、云可开、阴可霁（8）也。

化出亦然。

父财无助，旱潦有常；

官鬼空伏，父母无气，而财爻旺动者，必旱；子孙空伏，妻财无气，而父爻旺动者，必潦。

凡遇此象，最怕日月动爻，又来生扶合并，则潦必至浸没；旱必至枯槁。

如父财二爻，虽或旺动，却有制伏，或居死墓绝地，又无扶助者，虽旱有日，虽潦有时，必不为害。

福德带刑，日月必蚀。

子孙带刑，动化鬼；或官鬼动来刑害，或父带螣蛇来克，皆主日月有蚀。

阳爻日，阴爻月。

如八月庚申日，予卜中秋月，得家人之观卦，果应大雨。

雨嫌妻位之逢冲，

占雨要财爻静。

若被日辰冲动，父母暗伤，雨未可望。

父或发动，雨亦不多；不然当日必无雨。

至财爻墓绝日，方可有雨也。

若父爻安静，逢冲则有雨。

晴利父爻之入墓。

墓主晦滞。

父爻动入，即是雨意，终不沾濡。

财爻动入，亦是阴晴气候，入墓亦然。

如五月丁丑日，占晴，得屯之无妄卦。

父母虽动，然坐在墓爻，果应晴而阴滞也。

子伏财飞，檐下曝夫犹抑郁；

大抵占晴，以财为主。

若徒有财而无子孙，或居空地而又变弱，此日有阴晴之象。

盖财爻但主晴，不主日。

得子孙出现不空，或发动，或旺相，或遇生扶，或逢冲并，然后有日。

况无子孙，则财绝生意。

官鬼专权，必非久晴之兆也。

父衰官旺，门前行客尚趑趄。

占雨以父为主。

休囚死绝，便不可望。

若得官爻当权旺动，生扶父母，亦主有雨。

但忌父居空地，或在日辰制伏之乡，仍为无雨。

然亦必有湿云载雨，凝滞不散之象。

福合应爻木动交，而游丝漫野；

子孙乃旷达之神。

若临木动合应，或在应上生合世身，必是风和日暖、游丝荡飏（9）之天也。

夏月熏风解愠，秋月风清月朗，冬月玉屑呈祥。

属水，可言露珠。

鬼冲身位金星会，而阴雾迷空。

卦晴。

而鬼临金水爻，动来冲克世身，或临卦身冲克应爻，或就临应上发动，皆主有浓烟重雾，蔽塞郊野之象。

父母动则主雷鸣，非烟雾也。

卦值暗冲，虽空有望；

占雨，怕父空；占晴，怕财空。

二者皆无成望。

若日辰冲之，则冲空不空，过此一日，自有成望。

欲定日期，亦以冲日、冲时断之。

爻逢合住，纵动无功。

父动有雨，财动须晴，理固然也。

若被日辰动爻合之，名合住；虽动，亦依静看。

合住财爻，不晴；合住父爻，不雨。

大概是密云不雨之象。

辛丑秋，予寓江东欲返，值飓风大作，丁亥日，卜得困之震卦。

兄弟父母俱动，合住应爻，果当日辰时止息。

合父鬼冲开，有雷则雨；

父母合住，本主不雨。

若遇鬼动，冲破合住，当主将雨未雨，必待雷震，而后有雨也。

冲爻是弟，发风则雨；冲爻是子，闪电则雨。

日辰冲克同断也。

合财兄克破，无风不晴。

财爻合住，本不晴明。

若得卦有兄动克破合爻，或日辰是兄，冲克破之，则必待风起，然后晴；无风则不晴也。

如辛未日占晴，得损之小畜卦。

财被合住，喜得日辰带兄，冲破合爻，果应发风而晴也。

坎巽互交，此日雪花飞六出；

八卦属象：乾为天，为晴；坤为地，为阴；坎为水，为雨雪冰雹；离为太阳，霞电；艮为云；震为雷；巽为风；兑则星月、雾露类也。

若冬月卜卦，遇坎化巽，或巽变坎，必有风雪飘扬之象。

若父兄交变，而子孙兼动者，亦然。

若父动而子化子，则是雪月交辉之象也。

阴阳各半，今朝霖雨慰三农。

雨乃阴阳之象，郁结而成。

故古人有"阴阳和，而后雨泽降"之说。

凡占天时，得阴阳相半之卦，必然有雨。

然亦必须将财父兼看。

纯阳卦安静，占雨不雨，占晴必晴，动则主雨。

纯阴卦安静，占晴不晴，占雨必雨，动则主晴。

盖阳动则变阴，阴动则变阳。

故也。

纯阴卦，动出父爻，终有雨；纯阳卦，动出财爻，终晴。

兄弟木兴系巽风，而冯夷（10）何其肆恶；

占天，遇兄弟属木在巽宫，乘旺动来刑克世爻，当有飓风之患。

更与父爻同发，必成风雨。

若化官，定然伤物。

化出水，风雨兼作。

化出火土，惟云耳。

妻财火动属乾阳，而旱魃（11）胡尔行凶。

财临火动，或从火化，或化火爻，或变入乾卦；而又遇月建、日辰、动爻生扶合助者，必主大旱。

若六爻无水，父母死绝，或父与水爻在空，而财福当权旺动亦是。

六龙御天，只为蛇兴震卦；

震卦又为龙象。

若有青龙鰧蛇，在此宫动者，必有龙现。

虽非龙蛇，而在辰巳爻上旺动者，亦主有龙。

从父化出，先雨后龙现；化出父爻，先龙后雨；父爻安静，或空伏，龙虽现而无雨。

化财亦然。

若蛇龙辰巳等爻，临鬼动者，非龙，乃电掣金蛇也。

五雷驱电，盖缘鬼发离宫。

电，雷之光也。

有声曰雷，无声曰电。

若鬼在离宫动，当以五雷驱电断之。

盖离有彩色之象。

故也。

火鬼亦然。

金化火，火化金，雷电交作。

凡鬼爻旺相，雷声必烈；休囚，其雷稍轻；克世临金，或带自刑，虽不旺相，声亦惊骇。

属土无气，隐隐轻雷也。

《金锁玄关》及《卜易玄机》，以鬼临金火，皆作电断。

愚谓：金乃有声之象，火则然矣，金何理乎？故不敢取。

土星依父，云行雨施之天；木德扶身，日暖风和之景。

土主云，父主雨。

故土临父动，有云行雨施之象。

木主风，财主晴。

故木临财动，有日暖风和之景。

变化者亦然。

多雾多烟，爻上财官皆动。

财动本晴。

若鬼爻亦动，或日辰带鬼，持克世爻，必先有烟雾而后开晴也。

官旺财衰，大雾重如细雨；鬼衰财旺，烟迷少顷开晴。

身值同人，虽晴而日轮含耀；世持福德，纵雨而雷鼓藏声。

凡卜天时，被世爻所克者，必无此象。

如兄弟持世，则克财爻；财若旺相，亦非皎洁天气。

子孙持世，则克官鬼；官若发动，虽雨必无雷声。

他仿此。

世若安静，或落空亡，皆勿断。

被日辰克制者，其象必然。

父空财伏，须究辅爻；

占雨：父为主，鬼为辅；占晴：财为主，子为辅。

若财父皆空，或俱不出现，或一空一伏，则雨晴难定；须究辅爻衰旺动静，庶可推决。

如鬼爻旺动，日月动爻又来生合，亦主有雨。

子孙旺动，鬼爻墓绝，亦主晴。

或官与子俱静，则有日辰生合冲并者为急。

如五月甲戌日，久晴占雨，得屯卦。

财不出现，父爻衰空，同是雨晴难定之象。

喜得日辰冲并，卦中土鬼暗动，果应有雨。

但鬼临土爻克水，所以雨亦不多矣。

克日取期，当明占法。

占雨，看父爻；占晴，看财爻；占风，看兄爻。

久晴占雨：父爻衰弱，生旺日有；父爻安静，冲动日有；父若发动，合值日有；月建是财，出月断之；卦无父母，财爻墓绝日有。

久雨占晴：财爻衰弱，生旺日止；日辰是财，当日即止；卦无财爻，父母墓绝日止；月建是父，出月止；日辰是父，财虽有气，当日必不能止也。

若衰爻遇有扶起者，即以扶爻断之。

如占一日阴晴，当以时刻取期也。

要尽其详，别阴阳而分昼夜；

阴阳之分，当以卦宫取，勿以爻象论。

阳以昼言，阴以夜言。

或曰：外卦阳爻，以上午断；内卦阳爻，以下午断；外卦阴爻，以上半夜断；内卦阴爻，以下半夜断。

又阳化阴，昼兴夜作；阴化阳，夜兴昼作。

又曰：阳宫阳爻，午前推之；阳宫阴爻，午后推之。

阴宫仿此。

欲推其细，明衰旺以定重轻。

衰旺以四时言，旺则重，衰则轻也。

有气而又临生旺之地者愈甚，无气而又临墓绝之地者尤微。

旺变衰，先重后轻；衰变旺，先轻后重也。

能穷易道之精微，自与天机而吻合。

生僻字注释：

（1）【冥】读音：ming，二声。

意为：深奥。

（2）【晷】读音：gui，三声。

意为：日影。

（3）【瑕疵】读音：xia,二声。

ci，一声。

意为：微小的缺点。

（4）【蟚蝬】读音：di，四声。

dong，一声。

意为：虹。

虹的别称。

（5）【蟾蜍】读音：chan，二声。

chu，二声。

意为：传说月亮里面有三条腿的蟾蜍，因此，古代一般用来指月亮。

（6）【霓】读音：ni，二声。

意为：大气中有时跟光同时出现的一种光的现象。

（7）【潦】读音：lao，三声。

意为：雨水大。

（8）【霁】读音：ji，四声。

意为：雨后或雪后转晴。

（9）【飏】读音：yang，二声。

意为：飞扬，飘杨。

（10）【冯夷】读音：feng,二声。

yi，二声。

意为：冯夷为古代神话中的黄河水神，也称河伯。

（11）【魃】读音：ba，二声。

【旱魃】意为：古代传说能引起旱灾的怪物，也称旱神，旱鬼。

二、年时：

阴暗晴暑，天道之常；水旱兵灾，年时之变。

欲决祸福于一年，须审吉凶于八卦。

所谓年时，一年中，四时事也。

远则国家，近则官府；大则天道，小则人物；皆在六爻内 。

凡推及此，必须仔细。

不比人事一端之易，学者宜用心焉。

初观万物，莫居死绝之乡；

万物属初爻。

临财福吉，临鬼杀凶。

生旺有气，五谷丰登，六畜兴旺。

空亡墓绝，则六畜多灾，五谷亦欠收也。

受克亦然。

次察群黎，喜在旺生之地。

二爻为人民之位。

遇子孙，四时安乐。

逢官鬼，太岁多灾；发动克世，民多为盗。

自空化空，民多暴死。

空动，生合应爻，民多迁徙外郡。

火鬼化父，小儿多出痘疹。

三言府县官僚，兄弟则征科必迫；

三爻属阳，以府官断；属阴，以县官断。

属阴土，以府州县僚佐官断。

三爻临世，或是本宫，以本县官断。

无故自空，县必缺任。

逢空而遇应上鬼冲，必有外郡官摄政。

发动逢空，将已辞印。

化进神，有升擢之喜；化退神，有降谪之忧。

生合世爻，或初二爻者，有仁民爱物之心；刑克，则克制小民。

非良吏也。

若临子孙，清廉正直；临官鬼，酷毒好刑；临兄弟，贪暴无耻。

兄动克世而生合五爻，或岁君者，必主其年官府征科急迫也。

四论朝廷宰相，冲身则巡警无私。

三公九卿，上司官，皆在四爻。

若能生合世爻、二爻，必有忧民官在朝。

生合五爻，刑克二爻，朝廷皆阿谀之臣。

发动，以出巡官断之。

临子孙，正直无私。

生合持世，必能为民除害。

兄动化财，与世刑克，其年当有征索旧欠官来也。

若临应上，或化空亡，必不入我境界。

若与其身相冲，遍巡四境。

如遇鬼化鬼，一年官，两度来；或有两员官来也。

五为君上之爻，

五爻为天子之位，最不宜动来刑克世爻，其年必受朝廷克剥。

若临财福，生合世爻，必有君恩。

化出父母，当有赦宥（1）。

空动，有名无实。

或虽生合世爻，却被三四爻克制、合住者，纵有君恩，官府隐瞒，不能下及百姓。

制爻衰死，亦主半被侵捺（2）。

五爻自空，其年天子有崩伤之忧。

化出子孙回头克制，必主太子摄位。

五爻空动，冲身冲岁，有巡狩出外事。

四爻制克五爻，当有奸臣专国。

四爻旺，五爻衰，恐谋不轨。

六为昊（3）天之位。

六爻为天。

若空，其年必多怪异事。

盖天无空脱之理。

所以，主有变异也。

如子孙为日食星陨类。

若遇兄动，亦主有惊怪不常之变。

此于空亡之异，为尤甚也。

应亦为天，克世，则天心不顺；世还为地，逢空，则人物多灾。

应爻又作外郡，世爻又作本境看。

太岁逢兄乘旺，有温州之大飓；

太岁，乃一年主星。

惟遇子孙为吉，其他皆非所利。

如临兄，出现变动，其年必多恶风；乘旺克世，有飓风之灾。

若属金水，或化父母，或与父爻同发，风水之祸，必不能免。

化兄一年雨作。

流年值鬼带刑，成汉寝之轰雷。

流年，即太岁。

若临官鬼发，其年必多恶雷。

带刑克世，必伤人物。

六亲中至凶，莫若官。

六爻遇之，皆遭其祸。

如初爻遇之，物不利；二爻遇之，人不安。

六爻无官，年月不带，方为大吉。

纵有旱潦年灾，必不至于大害。

出现逢空，或衰绝不动，亦不妨。

发动妻财，旱若成汤之日；交重父母，潦如尧帝之时。

财临太岁，其年雨水必不周遍。

更临火爻，或火化其生扶，而父爻衰弱者，定主亢旱。

若父持太岁，其年雨水必多，更化水爻，又临生旺之地，而财爻空伏无气者，必主大水。

世克如不伤世，则五谷不损。

若只占年时水旱，不必拘定太岁，但看财父可也。

有动，以动为胜；不动，以旺为胜。

克世则可畏。

猛烈火官回禄，兴灾于熙（4）应；

鬼在乾宫，或在六爻上动，当以雷断，其余不可乱言。

如卦中火鬼动，其年有火灾。

若与世无干，而与应爻克冲者，乃是外郡被灾，与本境无涉也。

汪洋水鬼玄冥，作祸于江淮。

水鬼发动，其年必有水灾。

在外卦，或化父母，或冲动父母，是雨水淹没。

在内卦，是河决海翻。

若不克世，虽溢无事。

如戊午年正月辛亥日，卜年时，得蒙之中孚卦。

水鬼与应上父爻俱动，伤克世爻，妻财又伏；其年果应风雨连月，水溢田中，五谷淹腐殆尽也。

尤怕属金，四海干戈如鼎沸；

金鬼发动，其年必不宁静。

盖金乃兵象，故也。

在四五爻上，是大臣谋叛；冲克应爻，生合五爻，是朝廷征讨。

在外卦，又属他宫，是夷狄（5）侵犯中华。

鬼化鬼，或两鬼俱动，必非一处作乱。

卦身逢之，四海皆然。

太岁逢之，一年不得安静。

空动是虚，或化空绝，化败病，或化回头克，或被月建日辰动爻克制，虽或反乱，终必败亡。

休囚发动，不过强梁盗贼。

甲寅正月庚申日，卜倭（6）乱，得困之大过卦。

六三午火鬼动，化出酉金兄弟，带刑克害，其年果应倭贼大乱。

火主烧，金主杀，兄又劫财，所以，其年劫烧杀伤，不可胜计。

更嫌值土，千门疫疠（7）若符同。

土鬼发动，其年多瘟疫。

生旺为甚，休囚稍可。

在艮宫动，瘴气亦重。

克世，人多疫死，世克不妨。

鬼带白虎，亦是瘟疫兆也。

逢朱雀而化福爻，财动则旱蝗相继；

鬼带朱雀动，化子孙，刑克身世，主有蝗虫之灾。

盖朱雀能飞，子孙又禽虫之属，故也。

财临太岁，虽非朱雀，若化子，在生气爻上亦然。

更遇财爻亦动而无制伏者，必主旱蝗相继之岁。

遇勾陈而加世位，兄兴则饥馑（8）相仍。

勾陈，职专田土。

官鬼逢之，必非大有年。

持世克世，必然歉收。

财化兄，或与鬼俱动，则是饥馑之年也。

若财空福绝，或福空财绝，皆是饥岁。

莽（9）兴盗起，由玄武之当官；

鬼加玄武，动克世爻，其年必多盗贼。

属阴，是穿窬小人，梁上君子；属阳，是强梁伙盗。

若临土，或化土克世，必主盗贼蜂起。

化出金，冲克岁君，或五爻者，今虽为盗贼，终必谋动干戈，扰乱四海，以犯上也。

宋殄（10）异多，因螣蛇之御世。

鰧蛇，乃妖怪之神。

在六爻上动，虽非鬼，必主有大变异。

鬼在六爻上动，虽非鰧蛇，亦主大变。

在乾宫，或化入乾卦者，亦然。

不在六爻，不落乾宫，而鬼带鰧蛇发动，则是世间有变异奇怪。

如下文所云也。

若在乾宫，天鼓两鸣于元末；

鰧蛇动临官鬼，若在乾宫，主有天鼓鸣之异。

若化金爻子孙，或化入兑卦者，有星月之异。

如星入月类。

若化火财，与父作合者，有虹霓之异。

如吸酒饮釜类。

若化火爻子孙，或化入离宫者，有日月之异。

如今丙辰秋，数日并出类。

鬼爻或属金者，以雷断。

如击台失匙类。

鬼爻属木，或化父母爻者，以雨断。

如雨血雨毛类。

鬼爻属木，或化兄弟者，以风断。

如红风黑风类。

木鬼与世应相冲，有异风之变。

如宋季有白气溺贯百里类。

如当震卦，雷霆独异于国初。

鰧蛇鬼，在震宫动者，有雷霆之异。

如秋间夏月，无云而雷霆震类。

震卦，又为龙。

若临辰巳爻上，或化辰爻，主有龙现。

如龙挂为桥之异。

震卦又为木，或临木爻，或化木爻者，有树木之异。

如戴若实家，柳如牛鸣；赵如初家，柏如鹤鸣之类也。

艮主山崩，临应则宋都有五石之陨；

鰧蛇鬼，在艮宫动者，其年有山崩之异。

如元统间山崩陷为地类。

属金化金，则是石，如山鹤变为石，叱石为羊类。

若临应爻，或在六爻，或化乾卦，是天变也。

如星化为石类。

坤为地震，带刑则怀仁有二所之崩。

鰧蛇鬼，在坤宫动者，其年必主地震。

逢金，则有声；带刑，则崩裂。

坤卦又为牛，若鬼临丑，必有牛异。

如戴人变牛类。

乾坤二卦中，鰧蛇鬼，临世动，乃是人有异事，非物也。

如妇生须，男孕子类。

坤乃纯阴卦，鰧蛇鬼动，与玄武相合住者，必主昼晦。

元末每多此异。

坎化父爻，雨血雨毛兼雨土；

坎卦，在天为雨，在地为水。

鰧蛇鬼在此宫动，临应爻六爻，或化父爻者，皆以雨断。

不然，则是河涸（11）海溢之异。

若金鬼化父，当有雷雪同作之异。

雨血雨毛雨土，皆元末之异也。

巽连兄弟，风红风黑及风施。

鰧蛇鬼，在巽宫动化兄，主有异风。

如宋英宗时有赤风，元顺帝时有黑风类。

若不化兄，不临应爻六爻，勿作风断，是草木之异。

如武后时，九月梨花开类。

震巽二卦，又为禽鸟。

若鰧蛇鬼在生气爻上动者，有诸禽之异。

如春秋时，六鹢（12）退飞；唐库中，金钱化蝶类。

日生黑子，宋恭帝惊离象之反常；

鰧蛇鬼，在离宫动者，有日异。

如宋恭帝时，日中有黑子类。

若非应爻六爻，则有火异也。

如大德间，火从空中降下，延烧禾稼数十亩类。

迩（13）年蒲州火从平地迸（14）出，居民被烧者，不可胜计。

沼起白龙，唐玄宗遭兑金之变异。

兑为泽，为井，为池沼。

若鰧蛇鬼，在此宫动者，当有唐玄宗时，沼中白龙，乘空而起。

元顺帝太子寝殿后新甽（15）一井，井中亦有龙出，火焰烁火，变幻不测，宫人见之，莫不震摄类。

发动空亡，乃验天书之诈；

以上鰧蛇鬼动，临空化空，其怪异事是虚传，诈说，非真有也。

如宋真宗时，天书下降之类。

居临内卦，定成黑眚（16）之妖。

鰧蛇鬼，在本宫内卦，妖怪见于家庭。

如宋徽、钦时，有黑眚见掖（17）庭类。

欲知天变于何方，须究地支而分野。

凡遇变异之象，须看见于何方，直以所伤之方定之。

如子为齐域，丑为吴域，寅为燕域类。

此十二支分野也。

当先以克爻定之，无克，以刑爻定之，又无刑，则以本爻断。

刑克爻空，亦以本爻断。

身持福德，其年必获休祥；

子孙为褔德之神，以其生财克鬼，故也。

若得旺动，其年必有好处。

在初爻，万物吉利；二爻，百姓安宁；三四爻，官吏清明；五爻，君明国正；六爻必有景星庆云之瑞也。

若临太岁，生合世身；或临世身，有气不空，是皆太平之象。

世受刑伤，世岁多遭惊怪。

世乃年时之主爻。

凡三农百姓，五谷六畜，皆系于此。

得时旺相，不临兄鬼，其年必然称意。

如受太岁、月建、日辰、动爻伤克，其年必多惊险。

无故自空，人多暴死。

年丰岁稔，财福生旺而无伤；

卦中子孙得地，财爻有气不空，兄鬼凶神衰静者，必是丰年乐岁。

冬暖夏凉，水火休囚而莫助。

凡占年时，以财父二爻看水旱，水火二爻看寒暑。

若水在死绝，或居空地，其年冬月必暖；火居死绝，或居空地，其年夏月必凉。

若加刑害克世，而又居生旺之地者，暑必酷暑，寒必严寒。

不克世爻，则伤物。

此衰旺，不可以节气论。

他宫伤克，夷狄侵凌；

他宫为夷狄。

无他宫，则看外卦。

若来伤克本宫，其年夷狄必来侵犯。

外生内卦，必多进贡。

本卦休囚，国家衰替。

本宫为国家。

无本宫，则看内卦。

旺相，国家强盛；无气，则国家衰替。

阴阳相合，定然雨顺风调；

凡遇一阴一阳卦，必然世应相生。

六爻相合，一卦中，各有配偶。

其年必主雨顺风调也。

更得六爻安静，财福不空，必是丰登之岁。

兄鬼皆亡，必主民安国泰。

兄弟乃克剥破败之神，官鬼又祸患灾殃之主。

二者空亡，或不上卦，必主其年国家无事，兆民安乐，六畜得宜，万物畅茂，雍熙之世也。

唯明天道，能知万象之森罗；识透玄机，奚啻（18）一年之休咎。

生僻字注释：

（1）【宥】读音：you，四声。

意为：宽恕，原谅。

（2）【捺】读音：na，四声。

意为：按。

（3）【昊】读音：hao，四声。

意为：广大无边，也指天。

（4）【熙】读音：xi，一声。

意为：光明。

（5）【夷狄】读音：yi，二声。

di,二声。

意为：古代指北方的少数民族，后泛指外国。

（6）【倭】读音：wo，一声。

意为：我国古代称日本。

（7）【疠】读音：li，四声。

意为：瘟疫。

（8）【馑】读音：jin，三声。

【饥馑】意为：饥荒。

（9）【莽】读音：mang，三声。

此处指西汉后期篡权的王莽。

（10）【殄】读音：tian，三声。

意为：灭绝。

（11）【涸】读音：he，二声。

意为：干涸。

（12）【鹢】读音：yi，四声。

意为：古书上说的一种水鸟。

（13）【迩】读音：er，三声。

意为：近。

（14）【迸】读音：beng，四声。

意为：向外溅出或喷射。

（15）【甽】读音：zhou，四声。

意为：用砖砌井。

（16）【眚】读音：sheng，三声。

意为：灾异。

（17）【掖】读音：ye，一声。

意为：塞进夹缝。

（18）【啻】读音：chi，四声。

意为：但，只，仅。

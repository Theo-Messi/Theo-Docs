---
title: 卜筮全书(卷十三)
editLink: true
---

## 黄金策 六

二十七、出行：人非富贵，焉能坐享荣华；苟为利名，宁免奔驰道路。

然或千里之迢遥（1），夫岂一朝之跋涉。

途中休咎，哪个能知。

就里灾祥，神灵有准。

父为行李，带刑则破损不中；妻作盘缠，生旺则丰盈足用。

出行以父爻为行李。

旺相多，休囚少，空亡无。

旺空，虽有而不多；带刑害，及被伤克，破损旧物。

父化兄，与人同睡；兄化父，与人合用。

若就他人借行李，不宜财爻持世，及动，必难假借，带合终可得之。

妻财为财物本钱类。

旺相充满，休囚微少，空亡无有。

卦若无财，兄弟化出，必是合本，或是借来，非己之物。

世如衰弱，那堪水宿风餐；世为出行人。

生旺有气则吉。

若休囚死绝，克则易倒，伤则易损。

所以，不堪劳碌奔波，不耐风霜早晚。

应若空亡，难望谋成事就。

应爻为所往之地。

在震宫，城郭市镇，热闹之地。

坤宫，四野冷落所在。

在艮宫，山上。

坎宫，水乡。

余仿此。

最怕空亡，主地头寂寞，谋事难成，必不得意而回。

间爻安静，往来一路平安；间爻为往来经历所在，动则途中必阻隔迟滞。

若得安静不空，则一路平安，往来无阻。

太岁克冲，行止终年挠括。

太岁出现，发动冲克世爻，其人出外终年不利。

更加鬼杀，白虎凶神，尤非吉兆。

若为求官谋职而往，最宜此爻生合世身，必有成就之兆。

世伤应位，不拘远近总宜行；应克世爻，无问公私皆不利。

世克应，是我制他，所向通达。

更得间爻不动，鬼杀不兴，去无阻节。

克世，是我不得专志，所向梗塞。

更遇动爻日辰，刑冲克害，必不顺利。

八纯乱动，在处皆凶；八纯乃六冲之卦，内外爻不相和合。

凡百谋望，皆主难成。

且又六爻乱动，何吉之有？不拘所向，皆非宜也。

远行尤忌。

两间齐空，独行则吉。

间爻不宜空亡，主道路梗塞，行程必不快利。

如金水空亡，水路不通；火土空亡，旱路不通；两间俱空，多是半途而返。

然间爻又是伴侣，若一身独行，不挈伴侣，是为应象，反主吉兆。

只虑世克应位耳。

世动订期，变鬼则自投罗网；官临畏缩，化福则终脱樊（2）笼。

世爻不动，行期末定，动则期已订矣。

世应俱动，宜速行；旁爻动，宜缓行。

若世动变出鬼爻，去后必遭祸患。

或鬼持世，乃是逡（3）巡畏缩之象，欲行不行，必怀疑贰。

休囚则难起身，生旺多是去不成，发动恐无伴而不去。

更临应爻，到彼不利。

鬼化子孙，虽有灾患不足患。

静遇日冲，必为他人而去；动逢间合，又因同伴而留。

世爻安静，遇日辰动爻暗冲者，是别人来浼他，非为自己谋也。

日辰并起合起，皆然。

要知何人央他，以冲并爻定之。

如父母为长上类。

若世爻发动，遇动爻日辰合住者，是将行而有事羁绊，未能起程。

要知何事绊住，以合爻定之。

如鬼爻为官府中事类。

又如勾陈动来合住，为田土事类。

在间爻，多因同伴而阻。

世若逢空，最利九流出往；世空去不成，强去终不得意而回。

若本身占卜，最忌世空，虽经出行，陷本他乡，徒劳奔走。

若九流艺术，及公门勾当人占，反为吉利之兆；主空手拿财，闹处得财。

然亦不得积聚，逢冲则妙。

土如遇福，偏宜陆地行程。

卦中火土爻动，是陆行；水木爻动，是水行。

若火土临财福，则宜陆地；鬼杀临水土，不宜舟行。

土火化空，须防跌蹼；水土化空，须防沉溺。

更宜通变。

鬼地墓乡，岂堪践履；财方父向，恰可登临。

鬼地者，世属金，南方是也。

墓乡者，世属火，西北方是也。

他仿此。

若往此方，必有灾咎。

若求财利，要行财方。

如世属土，北方是也。

求官见贵，要行父向。

如世属水，西方是也。

余亦仿此。

凡鬼杀所临之地，宜避之；财福所临之地，宜往之。

官挈玄爻刑克，盗贼惊忧；凡占出行，最怕鬼爻出现，休囚安静则吉。

犹不可动，动则必有祸患。

如临青龙，酒色中惹祸；临朱雀，言语中招非；临螣蛇，多惊恐；临白虎，多疾病；临玄武，主失脱。

勾陈临水动，途中必多风雨。

以上持世克世最忌，旺相亦忌；休囚受制，不伤世身，终无大祸。

不过伴侣有灾耳。

世空不受克，亦主伴侣有灾。

兄乘虎杀交重，风波险阻。

兄加白虎动，或鬼在木爻动，或木化鬼来刑冲，或鬼在巽宫动克，皆有风波险阻。

在三四爻，出门便见；在间爻，途中遇；在五爻，一路不安；在上爻，或应上，直至地头见也。

旁爻动，不伤世身，只是险阻。

乘旺冲克，须防没溺。

鬼化兄，兄化鬼，不惟途中风浪惊忧，且有盗贼。

妻来克世，莫贪无义之财；财合变官，勿恋有情之妇。

妻财动来刑克世爻，因财致祸，勿贪可也。

若世与财爻相合，而财爻变出鬼来刑克者，因色招殃。

勿恋可也。

父遭风雨之淋漓，舟行尤忌；父为辛勤劳苦之神。

动则跋涉程途，不能安利。

刑克世爻，必遭风雨阻节而然。

父为舟，克世，行船又不顺利；更加白虎木爻，或化官，必有风波之险。

得子动来解救，庶可化凶为吉。

福遇和同之伴侣，谒贵反凶。

子孙持世，吉无不利，主吉去善转。

发动，必逢好侣。

在三四爻，出门便逢；在五爻，途中遇；在六爻，地头得好人扶持。

若为谒贵出行，则不宜子动，谓之伤主，反为不利之兆。

艮宫鬼坐寅爻，虎狼仔细；官在震宫及艮宫，遇寅爻动，主有虎狼之患。

若无气有制伏，或不伤世，或世在避空者，终不伤命，但有虚惊耳。

震卦兄逢蛇杀，光棍宜防。

兄主劫财。

若加螣蛇动，必有光棍劫拐财物。

在震宫，其光棍在市镇上；在坤宫，乡里中人；应临，地头主人；五爻，途中被骗。

化出官，则是盗贼。

无气，须防剪绺（4）。

鬼动间中，不谐同伴；官在间爻动，伴侣不和，或伴中有病。

兄空不受克制，则主自己有灾难，非伴中有事也。

兄兴世上，多费盘缠。

兄爻持世，必费资财。

临蛇雀，恐有呼庐虚费；青龙玄武，酒色费财。

余则盘缠多费耳。

若为财利出行，最不吉。

休囚不动，犹可；乘旺发动，则且空费盘缠，徒劳奔走，必无所得。

一卦如无鬼杀，方得如心；官鬼凶神，出行不宜见之。

在初爻，脚必痛；二爻，身有灾；三爻，伴侣病；四爻，去后家有官事相扰；五爻，道路梗塞；六爻，地头谋望不利。

六爻无鬼，方为大吉之兆也。

六爻不见福神，焉能称意。

子为福德，又为解神。

若不上卦，或落空亡，则鬼杀专权；凡有灾祸，必无救援。

故《海底眼》云：卦无子孙不喜悦。

主人动遇空亡，半途而返；隔手来占，须看何人出行。

如僧道子侄，则看福是主人。

余仿此。

主人空动，行至半途，仍复回来。

动化退神，亦然。

动化空，则主去后不利。

退神者：卯化寅，酉化申类。

财气旺临月建，满载而回。

出行，若得财爻旺相，生合持世，不临空亡，不受刑克，异日必有生意。

更加月建，定主满载归家。

但能趋吉避凶，何虑登高涉险！生僻字注释：（1）【迢遥】读音：tiao，二声。

yao，二声。

意为：遥远。

（2）【樊】读音：fan，二声。

【樊笼】意为：关鸟兽的笼子。

比喻受束缚而不自由的境地。

（3）【逡】读音：qun，一声。

【逡巡】意为：有所顾虑而徘徊，或不敢前进。

(4)【绺】读音：liu，三声。

【剪绺】意为：被盗。

二十八、行人：人为利名，忘却故乡生处乐；家无音信，全凭周易卦中推。

要决归期但寻主象。

官员公吏看官爻，僧道卑幼看福爻，妻妾奴婢看财爻，兄弟朋友看兄爻，尊长老人看父爻。

不在六亲之中者，看应爻。

主象交重身已动；用爻安静未思归。

用爻即主象。

动则行人已行。

看在何爻，便知人在何处。

如在初二爻，方发足；在三四爻，将到门；在五爻，在中途；在六爻，还在地头，归期尚远。

用爻不动，日辰动爻又无冲并者，安居异乡，未有归念也。

克速生迟，我若制他难见面；用爻动，归期可拟。

日辰若克世，人必速至；生世合世，人必归迟。

最怕世爻克制用爻，乃未能归。

三门四户，应如合世即还家。

三爻为门，四爻为户。

临用爻动，归程已近。

更得应爻动爻克世生世，而用爻又无制伏者，人即到家，可立而待也。

动化退神，人既来而复返；凡寅动化卯，巳动化午类，谓进神；酉动化申，子动化亥类，谓退神。

用爻若化进神，行人急急回来，不日可望；化退神，行人虽来仍复返；空动亦然。

看临何爻，便知何处转去。

要知行几里路去，以生成数断之。

如一六水数，二七火数，三八木数，四九金数，五十土数。

阳爻以天数推，阴爻以地数推；生旺倍加，死绝减半。

静生世位，身未动而怀归。

六爻安静，人必未归。

若应生世合世，或世应比和，用爻生合世爻者，身虽未动，已有归意。

但看冲动月日起程，生旺旬日必来。

有气主速到，无气主迟滞。

若遇暗冲，睹物起伤情之客况；卦爻不动，本无归意。

若得日辰冲动应爻或用爻者，必然睹物思乡，方欲起意回家。

日辰虽冲，而月建动爻克制者，纵有客况，亦难起程也。

如逢合住，临行有尘事之羁身。

用爻发动，固是归兆。

若遇动爻日辰作合，谓之合住。

其人虽欲回家，因事绊住，不得归来也。

如被父母合住，必因长上所留，或因文书阻滞；财爻合住，必因妇人迷恋，或因财物淹留；兄弟合住，多因朋友同伴，口舌所阻；子孙合住，必因小口，六畜僧道所阻；官鬼合住，带吉，则贵人所留；加凶，是火盗官灾绊住。

世克应而俱动，转往他方；凡占行人，卦爻宜动不宜静。

世动归心必切，应动身已登程。

若动世克动应，行人虽来，而往他处，非归家也。

用爻动而生合应爻者，同此推断。

应比世而皆空，难归故里。

应为客乡，世为家乡。

应爻生世合世，是行人思家之象，可望其归也。

世应比和，本非归兆，必得用爻动来克世合世，乃能归耳。

惟怕应爻空亡，虽来亦必迟缓。

更与世爻皆空，则欲来不来，必无准实，难望其归来也。

若应不空，而世独空亡者，又主行人已离彼处，反主归速也。

用爻更动，可立而待也。

远行最怕用爻伤，尤嫌入墓；远出行人，若得用爻出现，不临空亡，不受伤克，卦有财福，便主在外吉利，虽归迟无妨。

在死墓绝地，或日月动变刑克，皆主不利。

若用爻无故自空，或变入死墓空绝，或忌爻乘旺带杀发动，或卦无用爻，应又空者，皆当以死断之。

近出何妨主象伏，偏利逢冲。

家内近出行人，用爻伏藏，必有事故不归。

若得日辰动爻冲之，则便归。

或无日辰动爻相冲，至冲动日时即到。

用爻安静，亦依此断。

不归事，详见下。

若伏空乡，须究卦中之六合；用爻空亡，必须中间克破伏上飞神，方得露出伏神为用。

否则终被把住，虽有提起之爻，亦何用哉！若得伏于空亡爻下，一遇动爻日辰六合，即出为用，行人可望其归。

六冲尤妙。

更决归期，亦以冲合月日定之。

若伏神自遇空亡，恐作他乡之鬼，必无归日。

如藏官下，当参飞上之六神。

用爻伏官鬼爻下，必为凶事所羁。

如临青龙，必因酒色成病不归；临朱雀，必因官非口舌不归；临勾陈，蹼跌损伤；临螣蛇，牵连惊恐；临白虎，卧病不起；临玄武，被盗失财不归。

凡遇土鬼为病，火鬼为讼，勿论六神可也。

卦无官鬼，亦依上断。

兄弟遮藏，缘是非而不返；用爻伏在兄爻下，必有是非口舌，争斗事不归。

加朱雀为赌博，化官鬼为失财，临白虎为风波。

子孙把住，由乐酒以忘归。

用爻伏于子孙下，必为游乐、饮酒、田猎、串戏、走马而不归也。

不然，亦为六畜之故，小儿之事，僧道之阻，所以不得归家。

父为文书之阻滞；用爻伏于父爻下，必为文书阻节，或为手艺不归。

不然，则是尊长所留。

卦无父母，或落空亡，必无路引。

动化空，路引己失；父化父，两人合一引。

财因买卖之牵连。

用爻伏于妻财下，必为经营买卖之故而不归。

财爻空亡，或遇兄劫，多因折本。

财临有气，或遇生扶，必有利息，故忘家也。

若临青龙玄武，必是迷花不返。

用伏应财之下，身赘他家；用爻伏于应上，妻财之下，必然身赘他家，不思归也。

财动生合世爻，掣妇归家。

财爻若与伏神不相生合，乃是与人掌财，或是倚靠他家，非婚婿也。

主投财库之中，名留富室。

用爻伏于财库下，其人必在富家掌财。

伏神衰绝无气，则是傍他度活耳。

若得用爻出现，在财库爻动，异日必然满载而回。

更加青龙月建，尤为称意。

五爻有鬼，皆因途路之不通；鬼在五爻动，必是途路梗塞不通，故不归也。

五爻若遇忌杀发动，亦然。

五爻空亡，亦是道路不通之象也。

一卦无财，只为盘缠之缺乏。

卦中动变月日，皆无财爻者，为无路费，故不归。

有财无故自空者，亦然。

行人原为财利者，必不遂意。

墓持墓动，必然卧病呻吟；用爻入墓化墓，或持鬼墓，或卦有鬼墓爻动，或用伏于鬼墓爻下，皆主病卧他家，故不回也。

若伏官爻下，亦然。

带朱雀，或化文书，必在狱中，非病也。

世合世冲，须用遣人寻觅。

用爻安静，得世爻发动，冲起合起者，必须自去寻觅，方能归。

用爻伏藏，得世爻提起；用爻入墓，得世爻破墓；皆用寻觅方回。

合逢玄武，昏迷美色不思乡；六合卦，玄武财动；或用临玄武，动而遇财爻合住；或用伏玄武财下；或卦有三合财局，而玄武亦动其中者；皆主行人在外贪花恋色，不思故乡也。

若得动爻日辰，冲破克破合爻，庶有归日。

若用临玄武化鬼，或伏玄武鬼下，而财爻不相合者，其人在外，必为盗贼。

不然，亦被盗攀害，故不归也。

卦得游魂，漂泊他方无定迹。

游魂卦应爻发动，行人东游西走，不在一方。

用在五爻动，亦然。

游魂化游魂，行迹不定；游魂化归魂，游遍方归。

日并忌兴休望到；身临用发必然归。

克制主象者，为忌爻。

若在卦中发，或临身世，或带日辰，或被日辰冲并，皆主不归。

若得用临卦身，出现发动，则必回来。

若持世动，亦可望其归。

父动卦中，当有鱼书之寄；凡占行人，卦有父动，必有音信寄来。

生世合世，持世克世，皆主来速；世生世克，则来迟。

化出喜爻，或化福爻，是喜信；或化忌爻，或化官爻，是凶信。

动空化空，是虚信；加螣蛇化兄，亦恐未的。

父化父，两次信来。

若逢合住，音信被人沉匿；或带书人有事，稽延在途，未能到也。

若逢冲散，书信已失。

重爻则已报过。

财兴世上，应无雁信之来。

凡占望信，遇父爻衰静，或空或伏，或有财动，或财爻旺临身世，皆主无信。

卦有动爻，化出父母生合世爻，即是其人传信也。

如兄化出，朋友寄来类。

欲决归期之远近，须详主象之兴衰。

用爻旺相，归必速；休囚，归必迟。

生旺墓日归；休囚死绝，生旺日归。

安静，冲动日归。

发动，即以本爻定其月日。

或入墓，或合住，以破墓破合日定之。

静而有冲者，以六合日断之；动而克制者，以三合日断之。

代占，以应爻论之。

远以年月断，近以日时推。

独发之爻，亦可推之。

如子爻动，即取子日为归期。

动处静中，含蓄许多凶吉象；天涯海角，羁留多少利名人。

二十九、舟船：凡卜买船，断同船户。

凡卜买船吉凶，与船户人占一同推断。

若船户自来占卜，要同家宅，断之为是。

六亲持世，可推新旧之由；财福持世，是新船；父母持世，是旧船；兄弟持世，半新半旧；鬼爻持世，灾惊不利。

诸鬼动临，可识节病之处。

金鬼钉少，土鬼灰少，木鬼有缝，水鬼有漏孔处，火鬼有燥裂。

初二爻为前舱，要持财福；五六爻为后舵，怕见官兄。

以上皆要临青龙天喜，贵人财福则吉。

主有富贵之人上船，吉利。

四爻三爻为中舱，亦要带财福。

父作梢公，不宜伤克；父母为船，又作梢公。

要生旺，不被日辰动爻伤克为吉。

占买船，要财静，则船好，无损坏处。

龙为船尾，岂可空刑。

青龙为船尾。

生旺动持生合世，皆主利益称意。

螣蛇辨索缆之坚牢；螣蛇为索缆。

空则枯烂不好，旺则坚牢美利。

白虎为帆樯之顺利。

白虎属风，故取为风帆。

若生旺带财福吉神，动持生合世身，则船有好帆，使风顺快。

若白虎带凶鬼恶杀，旺动克害世身，大不利；主遭失风倾覆之患。

勾陈为铁锚。

休囚空亡，船无铁锚；带鬼克世，铁锚为怪；化空绝有失。

六爻皆吉不伤身；四海遨游无阻滞。

六爻生合，财福吉神又生旺，持世身，动爻又不来伤克，则无往不利。

虽远游于四海五湖，亦皆吉利。

若子水持世，其船损人丁。

每验卦法，又看行船出入避忌爻。

如鬼兄白虎临太岁爻，动来刑冲克害世身，必有风波险恶。

更有凶神克世，大凶。

三十、娼家：养身于花柳之中，曰娼与妓；识祸福于几微之际，惟蓍与龟。

花街托迹，柳巷安身。

门外纷纷，总是风流子弟；窗前济济，无非歌舞佳人。

若要安宁，必得世无冲克；欲求称意，还须应去生扶。

凡遇娼家，卜住居家宅生意类，皆以世为主娼之人，应为宿娼之客。

若得月建日辰动爻，俱不刑冲克世，必主家宅吉利，人口安宁。

更遇应来生合，乃十全好卦，凡事称心。

虽常人占宅，亦要应爻生合世爻，则主谋望有成，所求多遂。

应空多不利。

卦见六冲，往来亦徒迎迓（1）；六冲卦，来往人多，但主空来空往。

更若兄动，恐有无籍棍徒搅扰。

若遇六冲，而世应爻空，或财爻发动，必主住居不久，或不安。

爻当六合，晨昏幸尔盘桓。

娼家得六合卦最吉。

盖合则情份相投，必主人多顾恋。

内外和同，家门雍睦。

得三合，六合太过者，尤利。

常人占宅，反忌之，必主家中淫乱。

娼家则以此为主。

所以，断法不同也。

财若空亡，钱树子慎防倾倒；财为娼妓。

无故自空，或衰绝受克，主妓女丧亡。

财若重叠，妓女必多。

旺相则颜色美丽，衰则容貌不妍，刑则有病。

月日动爻无生无合，人不眷恋。

胎养年少，若逢墓库，老年娼妓。

凡遇火爻善歌，木爻善舞，水爻则体态轻盈，金则肌肤白净，土则容仪浑厚。

动则善于奉承。

其余详见性情篇。

官如墓绝，探花郎那得栖迟。

官为宿客，生意之主。

若得动来生合世爻，必多宿客下顾。

更得日辰来扶，必有贵人招接。

惟怕空亡墓绝，则宿客不多，纵有亦非富贵豪客。

若得变出财爻生合，必是舍财大侠也。

妻财官鬼，二者不可相无；无财，主无出色之故；无官，主无贵客招接。

皆主钱财不聚，破耗多端。

若财官俱无，或一空一伏，是时运不济，定当守困。

财鬼父兄，子孙皆宜不动。

住居得安静卦，必然人口平安，门庭清吉。

若见交重，定多驳杂。

盖六亲中惟子孙为吉。

常人占，虽喜发动；而娼家又非所宜，以其克制宿客故也。

但得五类俱全，六爻不动，财鬼有气，世身有助，便是上吉之卦。

鬼杀伤身，火盗官灾多恐怖；鬼爻生合世爻，是宿客顾恋之象，虽动亦吉。

若冲刑克害，则是鬼杀为祸。

重则官灾火盗，轻则是非口舌。

以五行六神参看，并见前篇。

日辰冲父，住居屋宅有更张。

父母为居处屋宅。

若在卦中发动，或被日辰冲克，或父母化出财爻，皆主所居屋宅，当有更变。

如占住居，必住不久。

否则，所居屋宅，亦必破坏。

兄弟交重，罄（2）囊用度；兄弟主生涯冷淡，破耗多端。

更有生扶，则罄资用度，亦无了日。

变出鬼爻，常招是非口舌；所来之人，亦无好客。

有制稍可。

大抵兄弟不动，财爻衰弱，或变死墓空绝，皆主生意不济。

兄弟发动则尤不济。

子孙藏伏，蹙（3）额追陪。

子孙为褔德喜悦之神。

娼家虽不宜动，然不可空亡隐伏；主家宅不安，住居不稳，生涯不旺，虚度光阴，蹙额过日而已。

若见刑杀克世身，不嫌此爻发动。

财化福爻，家出从良之妓；财不宜动，动则妓女走失。

若化父，妓必精晓弹唱，善能迎接。

化兄，不善奉侍，礼貌粗俗，言语多诈，弹唱亦低。

化鬼，须防妓女不测灾祸。

化财，谓用化用，恐有逃亡走闪之事。

若逢冲克，或临空动，皆然。

化子，有从良之志；虽在风尘，亦是强为也。

卦无财，而本宫财伏子下，或从子化出者，亦然。

官居刑地，门招恶病之人。

鬼带刑爻生合世身，多招带病之人来往。

与世生合，与财刑冲，须防妓亦沾染。

鬼化鬼，或化忌爻刑克世身，恐因宿客致祸。

有制不妨，有救可解。

忌动衰空，闲是闲非闲挠括；忌则克制世爻之神。

凡事皆怕见之。

若在卦中发动，必不吉利。

如得休囚无气，而又空亡，虽动不妨。

但主闲事闲非，虚灾虚祸而已，必无大害。

财兴克世，有财有利有惊疑。

凡遇财爻旺相，住宅必有生意。

但不宜动来伤克耳。

盖财乃生祸之端，所以，虽吉而有所忌也。

如带刑害虎蛇等杀，乘旺动克身世，必然因财致祸。

以上十二条，非此一事为然。

常人家宅同此推断。

能将玄理以精详，真乃黄金而不易。

（此乃黄金策全篇结语。

）生僻字注释：（1）【迓】读音：ya，四声。

意为：迎接。

（2）【罄】读音：qing，四声。

意为：尽，空。

（3）【蹙】读音：cu，四声。

意为：皱着眉头。

形容愁苦的样子。

-- 黄金策全文完 --附：阐幽精要：一、观人断法：先天妙诀少人知，但看来人急与迟；喜笑一声将吉断，慌忙烦恼作凶推。

入门坐定宽容问，断他灾祸尽消除；若见着衣并束带，出入功名事事宜。

若见并肩挽手过，合本求财利有余；僧尼道姑如何断，断他离祖又刑妻。

虎易评注：此篇的描述，是为外应断法。

学者看卦断事，还是应该以六爻分析为主，结合外应，综合分析判断为宜。

不致有失偏颇。

二、六神情性赋：青龙持世：为人恺悌，有仁有德；朱雀持世：一生好讼，招是招非；勾陈持世：为人稳重，行事迟钝；鰧蛇持世：为人少信，有头无尾；白虎持世：一生刚强好勇，志短无谋；玄武持世：为人悭吝奸雄，吝小失大。

虎易评注：此篇描述六神持世，所表示的求测人之性情，为一般的描述原则。

但是，其世爻所值日月的旺衰程度是不一样的，因此，其性情也是不一样的。

学者可根据其原理去推演，扩展，不要被此所局限。

三、身命章：既富且寿，世爻旺相更无伤；非夭则贫，身位休囚嫌受制。

卦宫衰弱根基浅，爻象兴隆命运强。

世居空地，终身作事无成；身人墓乡，到老求谋未遂。

若问成家，嫌六冲之为卦；要知创业，喜六合之成爻。

旺世助身，强自撑持；衰世有扶，因人创立。

日时合助，一生偏得小人心；岁月克冲，半世未沾君子泽。

父母持世，辛勤劳碌；兄弟持世，疾病连绵。

遇兄兴，则钱财莫聚；见子动，则身不犯刑。

子死妻亡，绝俗离尘之辈；贵临禄到，出将入相之人。

遇龙福而无气，纵清高亦是寒儒；逢虎财而旺强，虽粗俗而还富客。

朱雀与福德临身，合作梨园子弟；白虎逢父爻持世，定为柳柏屠夫。

世加玄武官爻，必梁上之君子；身持勾陈父母，是野外之农夫。

财福司权，荣华有日；兄官秉政，破败无常。

运至中年，凶杀莫交折挫；时当晚景，恶星尤忌攻冲。

妻水加龙，必是诗书显达；土财月建，定知店业营生。

若临华盖空亡，当知僧道；但逢青龙月德，定为郎官。

四、家宅说：财逢死绝之乡，儿孙冷淡；世值空亡之兆，家计荒凉。

鰧蛇鬼动于子孙，家人自缢；玄武爻兴于子息，妇女风流。

咸池与白虎同居，呼庐好饮；天乙与青龙共位，足义多仁。

火兴为宅屋之傍，土动乃园林之侧。

宅临巳午，非窑灶，则近于厨堂；木值空亡，因斧斤，遂败于古墓。

绝临金位，师巫寺观之傍；鬼在火乡，社庙神坛之所。

不见人多恶疾，须知女落风尘。

虎伴交重，乃是重丧之杀；龙居金位，名为进宝之乡。

勾陈带土，而进益于田园；青龙持世，乃新修之宅舍。

凡卦数推之阴阳，更加细看。

世为宅，而言祸福；应为人，而定吉凶。

青龙爻动，而近日新修；白虎爻兴，而经年破漏。

旺相者，则资财进益；休囚者，则仓库空虚。

宜视衰旺，以明吉凶。

父母子孙俱旺，老者安，少者康；鰧蛇白虎安静，灾不生，祸不作。

午为马，丑为牛，酉为鸡，亥为猪，戌为犬，巳为蛇。

吉神生旺，每岁增添；爻值空亡，连年退损。

巳午为之汤火，申酉为之刀砧。

水汤火灾，子午爻动；鸡鸣犬吠，酉戌鬼临。

天喜贵临内卦，后堂新修；破碎空临外象，正屋琅珰。

竹木园林，寅卯同断；池塘穴坎，亥子同推。

玄武为后，左是青龙，朱雀为前，白虎居右。

阴阳动静，仔细推详；祸福吉凶，分明察断。

五、柳神经：凡占家宅，先观鬼神之机，次辨六爻所用。

父化父，人家两姓；鬼化鬼，家宅多灾。

父为宅宇之基，财是灶厨之所。

子孙为井，兄弟为门。

父爻值墓，家多疾病之人；财位临空，宅住贫穷之辈。

子逢金旺，便知镜子光明；子值木衰，可见秤无星两。

子是长流，须分前后；亥为塘浦，要辨方隅。

丑为田园，寅为树木，卯为蓬蒿，辰为平地，巳为焰烟，午为火意，未为山岭，申为金银，酉为铜铁，戌为穴坑。

交重详察。

重是曲圆，交是方直；阴土为坑，阳土为宅。

父居坎位，四围有水汪洋；父临木爻，绕屋树林森茂。

财福吉神内象，必然先富而后贫；兄鬼煞虎内宫，以定先贫而后富。

父入勾陈土位，丰稔田园；日刑木父休囚，损伤桌凳。

父临入墓，坟冢为殃；鬼生世象，家神作崇。

鰧蛇入木，家招缢死之人；玄武临身，必出投河之鬼。

火炎旺动人多，木位兴隆树茂。

火爻伏鬼，定生目疾之人；水位隐官，必有盲聋之辈。

二姓同居，必有两重兄弟；爹娘又见，宫中父母再逢。

父入子宫，必主后娘来就；子临父位，定主随母嫁人。

子见两重，螟蛉亦有；兄爻单见，雁侣难同。

兄化鬼以空亡，兄弟空房；父临空以化鬼，父娘作故。

阴兄化入阳兄，嫂赘晚夫同舍；阴子变入阳子，女招婿而同家。

父化父，外娘晚位；财化财，当娶双妻。

丧门杀动，本是灾非孝服；天喜星临，必然嫁娶添丁。

披头动，要出疯癫；五鬼兴，必生暗眼。

羊刃临财，定是屠酤之辈；咸池入酉，必然花酒生涯。

财入咸池化鬼，女多独守；子临寡宿化官，男主孤虚。

驿马值世，奔波不定；贵人生身，好享荣华。

世应两冲，家门括扰；爻逢六合，和气相同。

子入鬼关，小口岂无伤损；财临大杀，妇人必有产亡。

辛未持世，大路当门；戊戌五爻，竹木当路。

蛇入屋来，四爻鰧蛇土动；鹊巢当户，六爻朱雀木兴。

青龙六位巽宫，家有头风之疾；玄武初爻鬼动，必生脚湿之人。

鰧蛇木鬼临门，家出自缢；白虎土杀入户，家有血光。

火烧家堂，子入火乡化火；鼠来害物，鬼宫化出子爻。

南上邪神，朱雀鬼临火动；北方之鬼，玄武动而水兴。

金鬼西方之佛像，木鬼东岳之至尊。

福世当年获庆，杀鬼每日闲灾。

兄动而奸人脱漏，福兴而吉事频来。

鬼化亥未，愿欠猪羊；子化申辰，佛前灯愿。

冲开丙戌丁亥，墙倒壁穿；合扶己卯戊寅，城坚土厚。

冲动丙寅，香炉破损；旺摇庚戌，首饰鲜明。

戌化土金，犬多黄色；金鬼化子，鼠作妖声。

初爻鬼武，鸡鸭人偷；三位官空，养猪无畜。

二爻鬼杀，犬必伤人；四位杀官，羊多猝死。

五位休鬼，耕牛不兴；六位虎鬼，马无乘坐。

心气病，火鬼动；脾胃灾，土鬼摇。

初位杀空，小儿难养；六爻木鬼，老者中风。

上透金爻，终年眼暗；五爻火鬼，痨瘵缠身。

青龙木鬼，必是观音；玄武水鬼，恐其玄帝。

寅为神，神带虎行；午为神，神骑马走。

太岁临鬼克世，一年非事即阴司；日辰福德扶身，四季开眉而兴旺。

六、参玄赋：一卦能推吉凶，六爻可分祸福。

凡占家宅，先观神鬼之机；欲问人烟，须究旺相之象。

父为屋宇之基，财是灶厨之所。

父爻入墓，家多疾病之人；财位临空，宅有产亡之鬼。

旺相宅新，休囚宅旧。

兄作为门，更怕日辰冲损；子孙为器，最忧月破加临。

子逢金旺，便言镜必光明；福值木衰，可见秤无星两。

金鬼休囚，香炉破损；木官旺相，神像无伤。

父母安静，祖先神主安宁；官鬼爻兴，家宅人丁不稳。

父入土爻旺相，丰稔田园；日冲木父休囚，破损桌凳。

父临丘墓，家冢为殃；木动坎宫，桥梁作碍。

木临朱雀，匣藏契券为殃；木入青龙，家有船车往泛。

官伏土中，磉（1）砖不利；鬼藏木下，棺椁为妖。

更将一例推占，须著六爻分究。

鬼临初位暗兴，宅有伏尸古煞；官遇六爻暗动，匠工作弊为殃。

巽宫木动，当生缢颈之人；坎卦水兴，必出投河之鬼。

离宫水动，汤浇死；但遇火鬼，火汤伤。

官临土旺，断言土府抢攘；鬼值木兴，详会树神作碍。

鬼入坤来，定有坟茔之崇；官临艮上，必逢狱禁之魂。

鬼附鰧蛇生怪梦，官临朱雀惹闲非。

贵人官，当生拔萃之儿郎；劫杀鬼，须虑穿窬之盗贼。

鬼克兄，门当破损：官衰世，宅有多灾。

财龙旺相，必是润屋之家；妻虎休囚，定是枯茅之舍。

财旺初爻，鸡鹅作畜；妻衰外象，豕畜多亏。

天乙财爻，定出缙绅（2）之子；咸池妻位，应生娼妓之人。

子临二位，乃知犬吠生人；福值坎爻，定有猫啣耗鼠。

兄是门墙土壤，弟为口舌邻房。

交重土弟休囚，必定墙壁坍塌；发动木兄死废，定还门户歪斜。

又兼月建克冲，断为破户；喜见日辰生助，决是新门。

兄临月建坎宫，曾支坑厕；弟在水爻浴位，必砌浴缸。

间兄发动克冲，邻家嫉妒；兄弟扶持身世，朋友忻偕。

兄克金财妻有病，弟临火应友多非。

劫临兄动，谨备贼徒；空值弟兴，定分门户。

六爻无水沟渠塞，一卦无金鼎镬（3）伤。

木位兴隆多树木，火爻旺相足人烟。

日克火爻，当生眼疾；日冲坎位，定主耳聋。

日克木财床榻损，日冲木弟拄榰（4）伤。

若问何方，须详爻象；要知何处，定察墓爻。

但值两妻之火，两处烟厨；或临二父之离，二家屋宇。

不然二姓更同居，须把六神分仔细。

生僻字注释：（1）【磉】读音：sang，三声。

意为柱子底下的石礅。

（2）【缙绅】读音：jin，四声。

shen，一声。

意为有官职或者做过官的人。

（3）【鼎镬】读音：ding，三声。

huo，四声。

意为古代煮东西的器物，相当于现在的锅。

（4）【榰】读音：zhi，一声。

意为：柱下的木础或石础。

七、家宅秘诀：凡占家宅，细察五行。

木合父爻变申酉，瓦檐草脊；金生母位逢福德，玉砌雕栏。

间坐寅卯衰又克，窗槛横斜；应临亥子木相逢，池桥出入。

主象无伤，且喜来占有庆；忌爻有制，须知见险无虞。

六爻安静，则门庭清吉；五类俱全，则宅眷安宁。

鬼墓临身，常有阴人伏枕；日辰生世，每多喜事临门。

最怕岁君克世身，一年不利；尤嫌鬼杀逢发动，合宅多灾。

世受克冲，家主终遭患难；财逢刑害，妻奴必见灾危。

阴鬼主阴司之病症，阳鬼为户役之官非。

金则凶伤，水须失脱。

巳午忧火烛之虚惊，土木恐田桑之欠熟。

若出二爻汤火中，切宜仔细；如加六位栋梁下，须慎崩摧。

壁压墙顷，却被土冲兄克；蛇伤虎咬，皆因巳害寅刑。

遭壬午之官，乘马难逃跌蹼；遇戊寅之鬼，行船必被风波。

官爻藏伏，财耗而冢墓荒芜；妻位杀官，家中每逃亡奴婢。

动出子孙胎，当有阴人妊子；助成门户鬼，须防横祸临门。

福应生身，且喜添增人口；土财合世，定知广置田园。

世值动妻屋不卖，而双亲有损；世临空福身无伤，而小口有灾。

财鬼一同生合，庆及婚姻；兄弟两见刑冲，灾连眷属。

鬼在门头，日日驳驳杂杂；官居宅上，时时唧唧哝哝。

无路则不宜远出，无宅则利往他乡。

财化财爻,遇玄武须防剪绺：阴合阴位,加官杀切莫贪花。

子卯夫妻，日下当遭反目；辰戌兄弟，月中定见阋（1）墙。

印绶合官扶世，仕途亨通；妻财化福持身，贵人淹滞。

若问血财，当详血肖。

遇吉则长养无疑,遇凶则猥攮（2）有损。

更兼制化，方穷就里之精微；能达变通，了谈人间之祸福。

生僻字注释：（1）【阋】读音：xi，四声。

意为：争吵，争斗。

（2）【猥攮】读音：wei，三声。

nang，三声。

猥：意为：多，卑鄙，下流。

攮：意为（用刀）刺。

八、家宅六爻赋：六冲六合，不离五行，要识玄微，细推生克。

初爻是井，切忌勾陈。

青龙则泉水生香，白虎则干枯坍塌。

朱雀一双在宅，勾陈填没无寻。

鰧蛇主怪异深藏，玄武有器皿埋没。

欲知枯井年深，须察子孙久远。

二爻是灶，切忌克冲。

子孙发动，主灶不利家丁；官鬼空亡，定害阴人小口。

兄弟动，则重立灶基；父母兴，则灶将坍塌。

朱雀临爻，必主阴人哭灶；鰧蛇坐世，定然釜甑虚鸣。

玄武主偷锅盗釜；白虎主破损东厨。

勾陈定见虚惊，朱雀多招口舌。

三门四户，细看冲刑。

子孙发动，门临绿水青山；爻值青龙，户对高楼耸阁。

父母临爻，宅近街衢市井；伏连官鬼，家邻古墓神坛。

勾陈发动，必多破损；朱雀兴隆，定主倒装。

要知阀阅侯门，须看青龙兴旺；欲识铁石庭户，细察蛇临位兴。

五为道路，怕犯六神。

朱雀持世，南方远路冲门；玄武克身，北地相亲宅宇。

青龙喜巽地来龙，白虎怕西南走动。

勾陈遇鬼，家中有路可行人；玄武来冲，宅内有桥通大路。

鰧蛇若值飞爻，沟壑必生灾咎。

六是梁栋，切忌空亡。

子孙发动，必主画栋雕梁；父母兴隆，定是松楠杂木。

财动则换旧更新，兄兴定帮梁接柱。

土父空亡，墙壁坍塌；木官冲克，接斗断梁。

九、搜精六爻：初爻论根基，鬼动却非宜；宅边有古墓，灾殃损小儿。

阳圆阴方地，合方长生基；冲凹刑尖削，克破合圆基。

克五宅长病，克二宅母危；世爻若值此，两处起根基。

有水必有井，明堂有井鬼；白虎同临位，定主有桥颓。

动化日辰合，暗井掩无泥；初爻父子吉，兄鬼外人基。

更若初爻动，坍损有高低；财值身旺地，休囚值不宜。

玄武临初位，沟潭不利时；更值鰧蛇上，树根穿破基。

二爻为宅母，财禄终有吉；杀鬼动交重，宅母防灾厄。

值鬼灶跨梁，小口生啾唧（1）；兄在二三爻，坑灶近相逼。

玄武合水爻，暗井无人识；玄武入土爻，秽污猪羊室。

旺新休旧灶，虚灶脚不实；一卦两重财，二灶烟火出。

子孙日辰冲，灶边路不吉；生扶两眼灶，玄武沟潭塞。

财爻卦内凶，有灶无厨食；二爻入兴动，此灶曾修葺。

二爻被金冲，锅破当知识；二爻值空亡，废灶无差失。

应若临二爻，外姓人同室；财福坐清高，兄破人无益。

朱雀火动空，灶复重置立；兄弟化兄弟，两门合出入。

财爻克世身，媳妇欺婆力；世鬼值此爻，总是离家室。

若是二爻空，子定无娘力；化出父母爻，屋后被人出。

父母龙德临，必是公侯宅；空休与应同，搭角屋相及。

木死逢蛇陈，中盖是端的；二爻木化木，广起楼台屋。

二爻鬼化鬼，前后厅堂室；土金临此动，必定主开辟。

木爻朱雀动，市井相连迹；二爻日月破，灾祸无休日。

欲识换人居，日辰冲世宅；财子同父兄，亦然主换宅。

二爻财化父，必是建新宅；爻休六神旺，半旧半新室。

龙临长短居，蛇是牵连屋；玄武是空居，朱雀多开辟。

二爻休化旺，前旧后新宅；龙德贵人临，家中足衣食。

财福吉神空，贫穷日相逼。

三爻为门户，龙旺主光新；休囚冲破损，财子福相臻。

若值龙蛇上，捆缚必有绳；冲二居为路，合二定为门。

四爻来冲破，相对有穿心；三四俱兄弟，出入有两门。

玄武临其上，门上漏相侵；三四俱发动，意要更改新。

兄弟主破耗，空亡无大门；不然主破碎，左有右无存。

若是逢冲克，出入欠正行；三爻俱龙木，床帐必然新。

若临申酉位，破损不须论；不正偏倚损，日辰冲破刑。

鰧蛇临鬼动，怪异及虚惊；若临玄武鬼，作怪在阴人。

玄武临其上，秽污地不清；卯木三爻上，神堂下床停。

不然楼板上，楼板上安寻；子午卯酉正，辰戌丑未横。

寅申巳亥位，必主落角停；三爻论香火，不宜逢四土。

不静犯家堂，外鬼常兴祸；无鬼及空亡，家堂无神主。

二鬼卦里生，两处分香火；一卦无子孙，不信神佛助。

玄武亥子位，漏湿家堂主；不然北斗神，值武宜详护。

入旺朱雀神，或烧或犯鼠；水值此爻兴，五圣为神祸。

外有三四鬼，其家有分处；三鬼若坐爻，弟兄不得力。

龙德贵人临，添新喜生户；劫杀鬼相干，弟兄疾病苦。

三爻财动旺，宅屋必高古；三爻值世财，外喜内忧苦。

守常终是吉，次第为数数。

外户值四爻，财子福滔滔；龙德贵人旺，必定主清高。

恶杀临鬼动，叔伯悔煎熬；母位还依次，龙德福迢迢。

朱雀临此动，官讼是非招；有气人丁旺，休囚悔莫逃。

兄弟临蛇动，坑破外人抛；玄武临兄上，水边沟水淘。

冲刑并伏鬼，推此用心高。

五爻是主人，家长长房亲；青龙福德旺，家长喜气新。

克宅人口吉，灾生宅克人；官鬼带杀动，家长受灾迍。

五爻坐兄父，长房妻子刑；坐财伤父母，妻妾要损身。

五爻值休废，必是无力人；虎劫刑冲克，知有痴双亲。

子孙临此位，人少不须论；五爻值阴世，阴人起家门。

冲刑在二爻，夫妇不和宁；若值相生合，夫妻永太平。

财世若值此，入舍女夫身；五爻值身世，必是女招金。

五爻加世位，人数此中寻；五爻看数目，克减旺加新。

此爻若有水，宅近水沟津；兄弟在此位，墙内有坑存。

鰧蛇冲克破，申酉亦伤身；无气兼刑克，破落必遭刑。

生扶并伏化，有气福应臻。

六爻为虚位，永为祖父婆；柱梁墙屋地，篱笆亦是他。

身爻值父母，离祖自成家；子孙化官鬼，阴小受灾磨。

白虎带鬼旺，灾病及公婆；更值申酉位，六畜不完多。

冲克并刑害，家中有破锅；朱雀官鬼动，疯癫女人磨。

此理通玄妙，潜心细吟哦。

生僻字注释：（1）【啾唧】读音：jiu，一声。

ji，一声。

啾唧是形容虫、鸟等的细碎的叫声。

十、船家宅：既明住宅之根因，再看船居之奥妙。

青龙父母，袓代居船；白虎妻财，初当船户。

要识安居平稳，须观褔德青龙。

初是船头，必须子孙兴旺；六为后舵，定因褔德交重。

父母刑冲，必主风狂浪急；妻财克陷，定然惹是招非。

若逄兄弟交重，怪木必须重换；但遇鬼爻临用，魇祷急宜祈祥。

二为猎木，须要坚方；若遇螣蛇，多生怪异；但逄朱雀，口舌灾殃。

青龙利益加添，白虎损人招祸，玄武忧疑盗贼，勾陈耗散资财。

三为仓口，怕逢刑克冲害。

四为桅杆，喜遇拱合生扶。

五为毛缆，六为橹蓬；若得相生，行船必定致富；如逢冲克，船居多主灾殃．世爻发动，宜弃旧而从新；应位兴隆，宜世居而迪吉。

世临玄武，盗贼相侵；持世勾陈，翻船损舵。

白虎防堕水不虞，青龙主临危有救。

螣蛇爻动，主暴病之忧；朱雀爻兴，有断桅之祸．初位逄空，船头破损；二爻遇鬼，绳缆损伤。

三爻最忌刑冲，仓内平基作崇；四位怕逢凶煞，破蓬发漏须防。

五为毛缆，逢空必有惊疑；六是舵门，遇煞定当修换。

若能依此而推，船居必无他事。

十一、疾病论：凡占疾病，先祷上下神祗（1）。

谒卜卦人，欲问生死祸福，须详得病之由，次告先贤之验。

金木动，骨骼疼酸；水火兴，皮肤寒热。

交重丑未必伤脾，发动戌辰因破腹。

巽鬼兴隆，乃为股痛；震官旺动，足疾不瘳（2）。

离宫旺相，内爻发动，疮痍（3）之疾；火鬼休囚，外象交重，心目之灾。

发动兑官因面病，交重坎鬼腹中灾。

土伏土爻生肿毒，金藏金位动心胞。

妻在土兴呕吐，官临土动迟疑；木下木多寒燠（4），水伏水多冷淋。

乾官旺相因头痛，坤鬼兴隆为肚疼。

坎卦水兴只缘耳疾，艮宫土发必为手灾。

须将五行论身肢，专执六神分疾病。

财逢玄武及咸池，病为贪花因恋色。

妻值青龙并日建，患因耽酒及伤身。

发动金兄气喘，交重木鬼身疼。

勾陈若临土木，病因争地争田。

鰧蛇若入火土，灾乃逢惊逢怪。

虎动临财，因丧而得；龙兴遇鬼，喜处染来。

财为禄命怕空亡，伏是命爻防克害。

先将十死卦为凶，莫比一般爻是吉。

最凶者，用爻不见与空亡；有救者，福位扶持生得力。

春忌需蒙，夏嫌观蛊，秋忧剥节，冬畏旅临。

禄命随官难救，世身入墓难医。

官逢大杀忌伤身，鬼入用爻当主死。

须忌催尸之杀，怕临病者之爻。

春辰夏未最难当，秋戌冬丑兴还死。

又嫌天地转杀，最是凶神；乃遇日辰旺相，便言死处。

春忌卯爻卯日，夏嫌午位午爻，秋金酉日最忌凶，冬子爻中逢子日。

不论白面少年人，可惜雪鬓老年容。

纵有家资过百斗，也须一命见阎君。

要推神鬼之由，便知天道地道。

乾宫发动，愿欠天庭；坤鬼兴隆，动干地府；艮鬼伤身，路神作祸；震宫克世，狱司降灾。

鬼临五位路头神，官在三爻家内崇。

坎鬼动，须求溺水之魂；巽鬼兴，当祭悬梁之崇。

月破入官求七杀，日辰带鬼告三司。

日值贵官，可告城隍当境；岁临官贵，宜求五道家堂。

兑象官兴，急还口愿；火爻鬼动，速祀灶君。

离鬼休囚持世，值须祈斗祷花穷；乾鬼旺相克身，宜告天神还素愿。

衰官外动别宫来，便言外崇；休鬼内兴本宫动，可辨家亲。

坎宫本为交重，船车之鬼；艮象土爻发动，路狱之魂。

应鬼克身逢外鬼，官爻生世是连亲。

日辰冲发为无主，土位塞兴定有坟。

土动死囚牢狱，火兴临没产亡。

但知旺日看四时，细察休囚寻八节。

乾金之鬼，白发老翁；坎鬼休囚，耳聋鬼崇。

艮鬼手瘫，震官脚疾；巽爻官发，折腿腰跎；离象鬼兴，眼昏目暗；坤土之鬼花苍母，兑金死鬼缺唇魂。

要见祖宗叔伯，须将父母推详。

如求姨母妻奴，更把财爻决断。

阳爻男子，阴爻女流。

白虎丧门亲座席，青龙天乙贵家亲。

龙雀名为素愿，虎勾定是晕盟。

雀虎入乾离兴动，只言拜愿烧香；勾陈临震巽交重，便说愿心枷锁。

鬼静生身还是吉，官兴克世告神凶。

亦求子位同推，反作药爻以治。

子旺福神而得力，子衰扁鹊以难医。

深详大象如何，要察吉凶休咎。

生僻字注释：（1）【祗】读音：qi，二声。

意为地神。

（2）【瘳】读音：chou，一声。

意为病愈。

（3）【痍】读音：yi，二声。

意为创伤。

（4）【燠】读音：yu，四声。

意为暖，热。

十二、五行论病歌：金鬼兴隆牙与头，更兼白虎血脓流。

木鬼动时风疾症，头眩眼暗几时休。

水兴寒热多因疟，痢疾伤风未易疗。

火鬼虚劳兼弱症，眼目疼痛有来由。

土鬼脾胃虚黄肿，间动须当膈病愁。

十三、六神论神鬼心决：青龙善愿是观音，上圣三官总是神，断鬼产亡并带血，交重必是本堂临。

朱雀家堂并灶君，花幡香愿素存心，鬼为吐血兼劳怯，目疾伤亡并有因。

勾陈土地及城隍，土神同断亦无伤，鬼为痢疾兼蛊胀，遇土因知咽塞亡。

鰧蛇本是飞来土，遇鬼七杀金作三，逢官缢死火劳怯，孩童汤火必然伤。

虎临太岁大将军，五路伤司五圣神，经文香信家堂愿，横死伤亡肚饱魂。

玄武就名真武帝，水仙五圣佛经祈，鬼作落水伤亡断，活法全凭智略推。

十四、六神论神崇决：青龙爻动及黄泉，得病先占问祸原，旧年佛愿相催讨，急告东厨及祖先。

朱雀爻兴祸不轻，游方五鬼立门庭，梦中口愿相催讨，正照傍临本命星。

勾陈爻动祸难当，土地家堂及灶王，时疫五瘟求祭祀，家堂踪迹被虫伤。

鰧蛇爻发病缠身，东厨土地及家亲，天曹口愿相催讨，是非口舌梦中惊。

白虎爻兴事不祥，神前有愿佛前香，福德五道求祭祀，土地北殿及乖张。

玄武爻兴病患凶，家中人物不和同，急靠北阴求土地，守命家亲在此中。

十五、占风水要决：凡占风水要推详，五事俱全不可伤。

财动田园多进退，不然尊长有灾殃。

父兴必是还魂地，小口畜牲总不昌。

鬼动弟兄多忤逆，户门不利惹官方。

兄兴财物多消耗，或是阴人主少亡。

子动必然无讼事，儿孙定贵少灾殃。

十六、何知章：何知人家父母疾？白虎临爻兼刑克。

何知人家父母殃？财爻发动杀神伤。

何知人家有子孙？青龙福德爻中论。

何知人家无子孙？六爻不见福神临。

何知人家子孙疾？父母爻动来相克。

何知人家子孙灾？白虎当临福德来。

何知人家小儿死？子孙空亡加白虎。

何知人家兄弟亡？用落空亡白虎伤。

何知人家妻有灾？虎临兄弟动伤财。

何知人家妻有孕？青龙财临天喜神。

何知人家有妻妾？内外两财旺相决。

休知人家损妻房？财爻带鬼落空亡。

何知人家讼事休？空亡官鬼又休囚。

何知人家讼事多？雀虎持世鬼来扶。

何知人家旺六丁？六亲有气喜神临。

何知人家进人口？青龙得位临财守。

何知人家大豪富？财爻旺相又居库。

何知人家田地增？勾陈入土天喜临。

何知人家进产业？青龙临财旺相说。

何知人家进外财？外卦龙临福德来。

何知人家喜事临？青龙福德在门庭。

何知人家富贵昌？佛像子孙青龙上。

何知人家多贫贱？财爻带耗休囚见。

何知人家无依倚？卦中福德落空死。

何知人家灶破损？玄武带鬼二爻悃。

何知人家锅破漏？玄武入水鬼来就。

何知人家屋宇新？父入青龙旺相真。

何知人家屋宇败？父入白虎休囚坏。

何知人家墓有风？白虎空亡巽巳攻。

何知人家墓有水？白虎空亡临亥子。

何知人家无香火？卦中六爻不见火。

何知人家无风水？卦中六爻不见水。

何知人家两爨户？卦中必主两重火。

何知人家不供佛？金鬼爻落空亡决。

何知二姓共屋居？两鬼旺相卦中推。

何知一家有两姓？两重父母卦中临。

何知人家鸡乱啼？鰧蛇入酉不须疑。

何知人家犬乱吠？鰧蛇入戌又逢鬼。

何知人家见口舌？朱雀持世鬼来掇。

何知人家口舌到？卦中朱雀带木笑。

何知人家多争竞？朱雀兄弟持世应。

何知人家小人生？玄武官鬼动临身。

何知人家遭贼徒？玄武临财鬼旺扶。

何知人家灾祸生？鬼临应爻来克世。

何知人家痘疹病？鰧蛇爻被火烧定。

何知人家病要死？身命世鬼入墓推。

何知人家多梦寐？鰧蛇带鬼来持世。

何知人家出鬼怪？鰧蛇白虎临门在。

何知人家人投水？玄武入水杀临鬼。

何知人家有吊颈？鰧蛇木鬼世爻临。

何知人家孝服来？丧门吊客临鬼排。

何知人家见失脱？玄武带鬼应爻发。

何知人家失衣裳？勾陈玄武入财乡。

何知人家损六畜？白虎带鬼临所属。

何知人家失了牛？五爻丑鬼落空愁。

（注 1）何知人家失了鸡？初爻带鬼玄武欺。

何知人家无牛猪？丑亥空亡两位虚。

何知人家无鸡犬？酉戌二爻空亡卷。

何知人家人不来？世应俱落空亡排。

何知人家宅不宁？六爻俱动乱纷纷。

仙人造出何知章？留与后人作饭囊。

祸福吉凶真有验？时师句句细推详。

何知是奥妙，奥妙生克料，若是吉和凶，六神甲子条。

一宫分八卦，一卦六爻挑，世为内住场，应作宾对曜。

木住东方地，火向南方位，水向北方流，金向西方叙。

世前有官爻，案前神庙居，世爻水带鬼，有鬼水中泪。

金木水火土，父兄子财鬼，六神兼六亲，祸福日辰取。

仔细逐爻详，其中奥无比。

（注 1）八宫卦五行的排列，五爻不可能有丑爻。

我们知道，丑爻只有阴卦才有。

而巽、离、坤、兑四个阴卦，巽宫丑爻在初爻，离宫丑爻在二爻，兑宫丑爻在三爻，坤宫丑爻在四爻。

因此五爻是不可能会有丑爻的。

这个问题的出现估计有两种可能：一、六畜章论述，五爻表示牛位。

但是，不可能出现丑爻。

二、丑代表牛，五爻表示牛位，代表道路。

作者可能认为牛在牛位，又临道路上空，就表示是牛的丢失。

虽然推理好像有理，但是有失真实严谨。

学者当注意分辨，不致被误。

十七、妖孽赋：知之者罕，用之者难，传入其门，百发百中。

卦卦有怪，若非神授，莫窥其奥，学者细详。

乾蛇鬼，巳冲刑，蓬头赤脚夜惊人，化猪化马作妖精。

多拮括，宅不宁，逆钗赖镜损人丁。

坎蛇鬼，午来冲，没头没尾成何用，黑而矮，又无踪，拖浆弄水空声哄。

艮蛇鬼，若遇申，妖声似犬夜狺狺（1），空中常拍手，家鬼弄家人。

狗作怪，家业倾，抛砖弄瓦何曾定。

震蛇鬼，酉冲刑，空中椅桌动闻声，踢踏响，似人行。

大蛇常出现，窑器响惊人，桶箱作孽人丁病。

巽蛇鬼，亥又冲，鸡声报炀火，鬼怪起狂风。

缢死之鬼扰虚空，床下响，及房中。

离蛇鬼，子来刑，锅釜作妖声，空中忽见火光焰，红衣者，是何人，年深龟鳖以成精。

坤蛇鬼，冲遇寅，锅灶上，作妖精，似牛叹气是亡人，虚黄大肚鬼，出现不安宁。

兑蛇鬼，受卯刑，空中叹气重而轻，羊出现，囐（2）嘴瓶，骨殖苦暴露，刀石更成精，移南换北幼亡魂。

虎易评注：此篇的标点，几个版本都不太准确，文不达意。

我根据自己的理解，对此篇重新标点，不当之处，还望方家不吝赐教指正。

生僻字注释：（1）【狺】读音 yin，二声。

狺狺：意为狗狂吠的声音。

（2）【囐】读音 nie，四声。

意为：以言议罪，其议如水之平。

十八、搜鬼论：观鬼爻发动为实。

子：作怪鼠咬屋，黄昏忌火灾，小儿夜里叫，檐前祸鬼催。

丑：古墓西北方，牛栏又接仓，开土有坟穴，伏尸夜作殃。

寅：蛇虎来作怪，六畜血财亡，人口有病患，急须保安康。

卯：隔墙带血鬼，作灾母病床，破伞并橱柜，及有死人床。

辰：鸡犬灶中死，神庙不烧香，秽犯神龙位，有祸小儿郎。

巳：买得旧衣裳，亡人身上物，作怪蛇入屋，防损豕牛羊。

午：作怪鼠咬屋，不觉火烧裳，急遣白虎去，人口却安康。

未：小儿奴婢走，甑（1）叫沸锅汤，外来门与厨，在家作祸殃。

申：客亡鬼入屋，作怪在家堂，黄昏鸡啼叫，枯木被风伤。

酉：家有鼠咬柜，灯檠（2）不成双，灶有三条折，咒咀一女娘。

戌：飞禽来入屋，遗粪污衣裳，灶破并锅漏，神灯被鼠伤。

亥：公婆归尘土，从来不装香，小儿秽触犯，引鬼作怪殃。

生僻字注释：（1）【甑】读音 zeng，四声，意为蒸米饭的炊具。

（2）【檠】读音 qing，二声，意为灯台。

十九、参约爻、之卦、互卦例：参约爻：参者：二三爻是也；约者：四五爻是也。

之卦：即变卦。

一爻动观变，二爻动不观变。

互卦：即去上爻、初爻是也。

上取其三、四、五；下取其二、三、四。

不论动静。

四时之错行，如日月之逮明。

---
title: 大六壬断案(亨集)
editLink: true
---

前程仕进

应贡元丁卯生四十二岁占前程，戊申年六月丁丑日午将未时。

青 空 虎 常

辰 巳 午 未　　　贵 蛇 空 虎　　 官 丙子 蛇

勾卯　　　 申玄　　亥 子 巳 午　　 官 乙亥 贵

合寅　　　 酉阴　　子 丑 午 丁　　 子 甲戌 后

丑 子 亥 戌

朱 蛇 贵 后

邵先生曰：此课虽魁杜天门，不作阻隔论，乃六仪扶护，三奇拱秀，小则郎官，大则侍从，未易量也。因有活人之功，上天降福，北斗拱身，三光拱照，禄神催逼，即日食禄矣。人见此课，将谓退连茹，殊不知甲戌旬，戌为六仪，戌加干谓之朝天，亥子丑为三奇拱照，午乃丁禄临干，日禄扶身，行年并逼白虎，为催官符使，贵人在三奇之中，而前后拱之，此蛇为吉将，名前一先锋，高甲无疑矣。丁德在亥，戌亥子俱属阴，故知阴德洪大，神明福佑也。亥为上帝，子为紫微，丑为北斗，是以得上天之降福也。考之贡元三十八岁北虏犯边，伊在京挟友三十余辈，庇护李家宅眷七十余口，兼不识姓名者三十七人；又以所乘舟及朋友舟载渡诸人，自率友沿岸西走，此所以先生见课，即知阴德扶持也。后贡元官至礼部，贵寿两全。

何秀才己未生五十一岁占应试，己酉年正月庚辰日子将酉时。爱圅曰：古本作何省干，己未闰月十三日丑时生。

蛇 朱 合 勾

申 酉 戌 亥　　　合 贵 虎 勾　　 财 戊寅 虎

贵未　　　 子青　　戌 未 寅 亥　　 官 辛巳 阴

后午　　　 丑空　　未 辰 亥 庚　　 兄 　申 蛇 ◎

巳 辰 卯 寅

阴 玄 常 虎

邵先生曰：何丈已两次赴试，今年虽占试却不中。惟令郎二十八名。何曰：我子读书少，安得中？先生曰：此课暮秋虽有喜，又有悲，十月防有炊臼之梦。何丈当时望中甚切，临场病阻，其子入场，全不得意，及放榜，果中二十八名。先生曰：何丈不入场，正使令郎中也。

若入场必不教子作此等文字，不下第必矣。吾丈五旬后得官，一二年当寿阻，不能度甲子之一周矣。盖日上亥是庚之子孙，来夺庚之气，庚去生水，又得勾陈，不落第矣，所以子得中式。亥四申七，四七二十八也。亥为水道，勾乃滞神，加日上，故本身痢疾。庚以寅为妻，加盗气上，临于十月，白虎又加，所以丧妻。寅财加亥，虽脱气，却六合而长生，不知乃是脱上逢脱，故邵公方敢下此口。然非白虎乘之，其又不可此断也。

爱圅窃以为干支乘丧门吊客，行年上又见吊客，主孝服。寅财乘虎，而加丧门之上，且行年上未又为寅财之墓，财乃妻，故此丧妻断也。夜贵在宅乘未闭口，又是本命，故将来虽得官，不久即死。未虽夜贵加宅，然其子既中，则兆于先矣。而邵公复云何君自中，何也？盖未系何公本命，故云耳。不可不知。子孙生长生地，脱日，夺庚日之神，是子孙得第之兆也。寅在亥地，寅为书籍，寅生巳火，巳生申。十月建亥，寅十死神。妻财发用，无成。日德被三刑冲克。后何公五十七岁及第，五十九岁死矣。

应秀才占前程，亦得此课。爱圅曰：应秀才虽同得此课，而月将必不同，故所断亦异。古本己酉正月并无应秀才课也。

蛇 朱 合 勾

申 酉 戌 亥　　　合 贵 虎 勾　　 财 戊寅 虎

贵未　　　 子青　　戌 未 寅 亥　　 官 辛巳 阴

后午　　　 丑空　　未 辰 亥 庚　　 兄 　申 蛇 ◎

巳 辰 卯 寅

阴 玄 常 虎

邵先生曰：此课先失后得，先虚后实，耗废尽了，却得妻财起来助起家。因水利中得财，不可不知。若求问功名，不可得也。虽是败尽再发，兄弟并星散，所可喜者，妻与子成家，末年享福有寿，就店房居住，宅舍无气也。盖日上见亥，金生水而脱气，自然受脱不能发也。又在脱上发用，脱上逢脱，必诗书荒废，家道空虚，初见妻宫，引归中传长生，寅之长生在亥，中又引归末传，却见本身，是破败后方得妻子起家，因之有福。应果得妻家做酒生理，诸子皆好，遂享福而终。盖日上初传俱脱，却得妻爻引归生路；寅上巳乃庚长生也。末传申加巳，是得生路在末传。故主晚年亨福也。末申乃是禄神，故晚年享福。

爱圅曰：巳为店业，禄加之，故因做酒生理而起家，但应秀才不知是何年命。查阅各书皆不载，盖在当时已逸之也。大凡占前程，禄重于财，邵公诸案皆然，可考而知。

徐将仕辛卯生十八岁占前程，戊申年六月戊辰日未将巳时。徐将仕生于辛卯年三月三十日巳时。

空 虎 常 玄

未 申 酉 戌　　　虎 青 常 空　　 子 壬申 虎

青午　　　 亥阴　　申 午 酉 未　　 兄 　戌 玄 ◎

勾巳　　　 子后　　午 辰 未 戊　　 财 甲子 后 ⊙

辰 卯 寅 丑

合 朱 蛇 贵

邵先生曰：涉三渊数主劳，跋涉奔波，劳力无成，干支上午与未合，出身甚妙，历事三授，两丁上服，申为子孙，居午火上，难为子息，日后以弟为子，妻又因产而亡，所授之差，一任远，一任劳，终死于外州矣。四十五六行年到子丑，为过三渊之外，然虽过得此年，亦不济事也。盖涉三渊，一传远一传，又入空亡上去，况初传子息居阳刃鬼上，故难得子，中传同类为兄弟，加子息上，当以弟为子，末妻爻坐空，天后秽神，加之不吉，故因产而亡。

戊辰干支皆东南神，辛卯命又是东方，三传反流入西方，那更涉三渊，顺行陷于西北，故死于外州。传既不回，故子亦不归也。徐二十五上铨试中，当年授岳州尉，二十七丁父忧，二十九授浑州尉，三十丁母忧，三十三授州司户，当年冬赴任，三十四妻因产亡，有四女，遂以小弟为子，任满再授广西提学干官，又授广州东莞县，年四十五，遂亡于彼，继子遂家于彼而不归。

戊胎在子为月破，生死神坐空亡，又丧车戌哭神故因产死。

徐教授戊子生二十一岁占前程戊申年甲寅月丙寅日亥将申时。

合 朱 蛇 贵

申 酉 戌 亥　　　合 空 贵 合　　 财 壬申 合

勾未　　　 子后　　申 巳 亥 申　　 官 　亥 贵 ◎

青午　　　 丑阴　　巳 寅 申 丙　　 父 丙寅 玄 ⊙

巳 辰 卯 寅

空 虎 常 玄

邵先生曰：申本时临日，为日所克，又丙为夫，申为妻，初传又临其上，空亡又临妻宫，目下主克妻，亥四主克四妻，仲冬子息亦克，以六合不得地也。申为西南之金，到巳之炉冶上，必有声名于西北也。申乘今日之马，四维皆是，年高历任，至老不倦也。宅上丙火受寅而生，不可以外内言也。将四旬必遇曹姓人而显身，又坐本命之马而长生，所以至老不倦也。终于六曹，中传亥乃月将，不论空亡，但时少迟。月将贵乘临时上，又临身作传，四年之后，便显，自绛帐，从此达于天庭。又寅来生身，十一月天马天寅临天门，玄归本家，为黑煞，中传既有天门，末又在天门上以见天，天必出疆见诸侯，然后入奉天子，至处六曹中带刑职者，黑杀之故也。

四维主代天子而守四方，必四任也。徐君当年服满从吉，得江州德化县令，次任二月，次任五月，丧妻杨氏，庚戌再娶李氏，辛亥年宣抚使刘大中保举，得诸王府教授，李氏又亡，又娶毛氏，此应中传之亥，自绛帐而入绛帐，从此达于内庭，果然四年自诸王教授，出作饶州通判，丁母忧，再得宣州通判，是时曹泳知州，乃奉大涉上客，曹赴京因荐之，徐随赴，毛氏死，再娶江氏，转知江阴州军，召为监察御史，七月除吏部侍郎，出作奉使兼枢密院承旨，八十六，至老不倦。

申为妻，上乘六合，是妻入棺。正时申故，断目下克妻。十月死气在卯，加命，六合加申，卯木绝申，故言克子。申为日马，传送故有声名，言西北者自申传亥也。亥临申生本命之马，六合为友得贵，因荐本身得官。贵上寅是功曹，乘元武为武人本家，为黑煞，故主六曹中刑部，亦是曹姓举荐。寅临天门，寅玄加亥也。申是西北金方，巳火到彼煅申成器。又巳为炉，虽作天空，然巳在寅受生，不为空炉矣。

杨秀才辛未生三十九岁占前程，己酉年二月庚戌日亥将辰时。

蛇 贵 后 阴

子 丑 寅 卯　　　蛇 常 合 阴　　 父 庚戌 合 ⊙

朱亥　　　 辰玄　　子 巳 戌 卯　　 官 乙巳 常

合戌　　　 巳常　　巳 戌 卯 庚　　 子 壬子 蛇

酉 申 未 午

勾 青 空 虎

邵先生曰：到老奔波，只是士人书会而已。庚上见卯空，已是朽木，不堪琢雕。徒有斫轮虚名，戌为模范，亦落空地，虽是巳之炉火，却无模范铸，末传盗气，主子孙不读书，宜改业临于店业之上，四年后得店屋为宅，家计虽不宽，亦不饥寒，子孙以水磨水碓为生计颇好。盖斫轮不成，止可作水碓之轮，磨舂之范而已。虽不富贵，却有寿。金长生在巳，巳四，二巳得八，巳上见子得九，八九七十二也。杨读书淹博，累试不中，后徐侍郎知州，令权教授，人称杨教授，果是虚名。四十二分得店屋居住，其子作水碓生理，果如先生之言。

应秀才本命酉占前程己卯日午将丑时。

朱 合 勾 青

戌 亥 子 丑　　　青 贵 玄 勾　　 父 辛巳 玄

蛇酉　　　 寅空　　丑 申 巳 子　　 兄 甲戌 朱

贵申　　　 卯虎　　申 卯 子 己　　 官 己卯 虎

未 午 巳 辰

后 阴 玄 常

邵先生曰：课主吾兄心术多，且又毒，以鼠忌羊头上，鸡惊犬吠喉。凡行皆是妒忌之心，好闻是非，好谈人短，所以灭前程也。大凡七杀元辰，若占前程，多生妒忌，常占多主事体切害。初破乘武，又是驿马，面东指西，走南奔北，多图多觅之人。身宅皆有贵人，而子作勾陈，申作空亡，谓之指空话空。

己以巳为父母，加妻宫，为妻所制，又乘马与破碎，是不在侍傍，踪迹不定，一不足也。子息倚身，为身所克，子息难得，二不足也。申犯空亡，作夜贵加宅，是神像不安，三不足也。

妻临身宫，上下夹克，若非不和，便多疾病，四不足也。铸印乘轩之课，巳作元武加子，上火下水，元武为贼，谓之走范。卯作白虎加戌，谓之破模。虎伤卯，又为坠轩，故主功名不成。且防覆坠之患也。

后至壬戌二月因争役乘轿入城，坠而折足，血气上攻而死。盖卯为车轿驴骡，己土死于卯，支神最紧，若非己卯日，不可言死。

叶助教四十五岁占前程，戊寅日申将未时。

青 空 虎 常

午 未 申 酉　　　合 朱 空 青　　 兄 庚辰 合

勾巳　　　 戌玄　　辰 卯 未 午　　 父 辛巳 勾

合辰　　　 亥阴　　卯 寅 午 戊　　 父 壬午 青

卯 寅 丑 子

朱 蛇 贵 后

邵先生曰：干支皆天罗羊刃，四课发传归于日上，主目下赴任，但值罗刃，来年寅行到地盘亥上见子，即凑今日之地网。来年必阻父丧。四十九岁到寅上见卯，即是今日支神，卯六数，初辰五数，中巳四数，共十五年。合作监司之职，十六七年必降官闲住；再八年，连前十五年共二十三年而寿阻。

先生以卯辰巳三位，共十五年，而不及午者，何也？盖以从支上迤逦而来，故迁转，一到午羊刃上便不好，午九数，八年出午，所以死也。

戊日以午为父又乘青龙；年上子冲午羊刃克父。卯乃戊之官，卯上见 辰，辰为监司，在初传故有是官。三年由巳到到午，墓绝之地，又午破卯。

伊秀才戊辰生四十一岁占科试，戊申年癸亥日未将巳时。

朱 合 勾 青

未 申 酉 戌　　　阴 常 贵 阴　　 官 　丑 常 ◎

蛇午　　　 亥空　　卯 丑 巳 卯　　 子 乙卯 阴 ⊙

贵巳　　　 子虎　　丑 亥 卯 癸　　 财 丁巳 贵

辰 卯 寅 丑

后 阴 玄 常

邵先生曰：课名出户，占试则吉。太阴乘卯作幕贵，加日干，又日贵在末传，先晦后明，准拟登科也。明年五甲无疑矣。盖癸亥乃六甲极日，日去就支，主终身如斯而已。喜得旧蒙晦窒，斯道发辉而出。幕贵传出又出而向日贵，日贵在夜贵之上，故先晦后明。且行年午上乘申，为干支长生，系文星学堂，合起日贵，寅上辰为本年，昼夜贵人拱之，故必及第也。伊乃伊知县之弟，屡试不中，今先生许其中，渠甚不信，及试果得第，次年中五甲矣。

应寺簿甲戌生三十六岁占前程，己酉年七月丁丑日午将辰时。

勾 合 朱 蛇

未 申 酉 戌　　　空 常 贵 朱　　 财 　酉 朱 ◎

青午　　　 亥贵　　巳 卯 亥 酉　　 官 乙亥 贵 ⊙

空巳　　　 子后　　卯 丑 酉 丁　　 子 丁丑 阴

辰 卯 寅 丑

虎 常 玄 阴

邵先生曰：寺簿中年，水作官星，宜作朝郎，可为难及。奈何满局皆贵人，是多谋也。身与初中皆空，慕十不得一，是徒费心也。日上发用加亥官星，末传支又加亥上，是日支投绝，支来迎绝，兼支上得卯木，丁火败于卯，丑土死于卯，此非酒色事。盖日上太岁作雀，是欲上书言事，为此何益？徒贬窜耳。然寺簿所亏有二，断至如此，其一宠妾而贱妻，其二不孝母，故灭前程，且寿不永。若能改过，尚可延年也。应嘿嘿而去，果作书十条呈上，内四条言张厢刘四厢等，或死或窜，实无辜。

此时秦桧正嫌此说，若非指明，必招窜贬也。盖日上太岁作雀，是欲上书也。日贵作鬼，加岁克日，是上书必窜也。三传及日上俱贵人，贵多不贵，慕十不得一也。丁日申为妻，酉为妾，酉加日上，夫又作贵人加之，反克申，申又空亡，是宠妾而贱妻也。丁以卯为母，而酉制之，是宠妾而不敬母也。母本宫见巳，会起酉丑，是与母隔而不同居也。丁自败卯、死酉、绝亥，亏伦伤本，造物不容，何问前程耶？若能克己修德则可，否则祸不旋踵矣。

酉，丁妾也；辛，丁妻也。妾加日上，宠妾也。辛入亥中，丙日绝。卯，丁母也，酉克之，宠妾制母，使母与妻俱在宅上，而独与妾居。酉丑，从革课。

马知丞一作宋冯丞戊辰生四十二岁，占升迁。己酉年十月丙子日卯将丑时。

朱 蛇 贵 后

未 申 酉 戌　　　青 虎 贵 朱　　 子 庚辰 青

合午　　　 亥阴　　辰 寅 酉 未　　 兄 壬午 合

勾巳　　　 子玄　　寅 子 未 丙　　 财 　申 蛇 ◎

辰 卯 寅 丑

青 空 虎 常

邵先生曰：登三天，本主升迁之象，但嫌登不过关。关者，子日也。断不过关，难以升迁。若跳过则又进锐退速，目下必有阻，堂上孺人定难久远。白虎入宅，父母乘之，主父母棺内白蚁蚀坏，遂成灾咎，不利子孙。盖辰为命，为丙火子孙，自子升起登三天，却及身而止午撞巳而止，故曰及身，末传虽透过身去，又是空亡，所以子孙不利也。

赵将仕丁巳生一十二岁占武试，戊申年十二月庚辰日子将子时。赵生于丁巳年六月七日亥时。

朱 蛇 贵 后

巳 午 未 申　　　合 合 后 后　　 兄 　申 后 ◎⊙

合辰　　　 酉阴　　辰 辰 申 申　　 财 戊寅 青

勾卯　　　 戌玄　　辰 辰 申 庚　　 官 辛巳 朱

寅 丑 子 亥

青 空 虎 常

邵先生曰：将仕之禄，乃虚禄也。夫武职兵权，惟要金盛，无金何武？此课无武有文，今任必不赴，改岳庙之职，就彼处宜读书取科第也。己酉中举，庚戌登科，二甲二十一名。盖庚禄在申，禄空，太常又不入传，故不可为武。寅上青龙入庙，天后为恩泽神，故宜习文。末巳作朱雀，一为长生，又为官星学堂，故主科甲。日干天地盘皆空，禄空，故武不成。宜岳庙者，宅上见辰，辰为山岗，寅为庙，故宜就岳庙读书而取功名也。赵不信，后果不能赴广南任，遂授潭州岳庙，因邀数人同读书，己酉投国子监中举，庚戌及第。

末传命上巳乘朱雀为文章，又日之长生学堂官星，庚德在申与巳合，应得文官。

邹大官人庚辰生三十岁占比试弓马取功名，己酉年四月初一戊申日酉将申时。

青 空 虎 常

午 未 申 酉　　　玄 常 空 青　　 兄 庚戌 玄

勾巳　　　 戌玄　　戌 酉 未 午　　 子 己酉 常

合辰　　　 亥阴　　酉 申 午 戊　　 父 丙午 青

卯 寅 丑 子

朱 蛇 贵 后

邵先生曰：课得昴星，名虎视，身上有马而无弓，马带阳刃，若见焦黄马，决不可骑，为他所害。况所走之地，有污秽，不可令新衣人在傍，如要去，须先解禳。盖干支上各自刑，宾主不投；行年上申，申是箭，却不得地。干见酉，支见午，名四胜杀，主各逞其能。阳刃午作午作青龙，仅得兵部垂顾，初戌作元武，又六害，如何比得中？盖巳为弓，申为箭，今有马有箭，而无弓，所以事终不成也。邹后果屡试不中，得赵侍郎权兵部，乃与他一虚官衔。

龚县尉辛巳生十二九岁，占前程。己酉年十月壬午日寅将寅时

朱 合 勾 青

巳 午 未 申　　　合 合 常 常　　 兄 乙亥 常

蛇辰　　　 酉空　　午 午 亥 亥　　 财 壬午 合

贵卯　　　 戌虎　　午 午 亥 壬　　 兄 丙子 玄

寅 丑 子 亥

后 阴 玄 常

邵先生曰：此课本身，现在戴禄，又兼太常，必有兼职之事，俸禄亦增。若论升转则未。盖干支自刑，日后因后其宠，遂做不廉之事，又因纳一宠妾，贪色寻医而治，欲解任不能，幸遇一外路监司恳告，遂得解任。伏吟时下未发，只等替时自见耳。盖干支自刑，主自满，月建前一辰，子上是元武，乃为天医，冲起行年上午之六合，昼贵又乘后，为干之偏财，乃妾也。上见武合后，故主贪色不正，子又为天医，故主寻医之兆。子午乃官员往来之所，道路神也。月建前神是外监司，必外除方解。龚尉因主簿坏去，遂权其职，得太守宠，遂傍若无人，乃干支自刑，故自满也。又纳一妾，下稍元合，多不正，余言皆验。亥禄重并，是兼职。

郭巡辖本命寅，行年酉，占赴任，己酉年戊申月酉将子时。郭生戊寅年六月十三日子时，三十二岁四月初一占。

青 勾 合 朱

寅 卯 辰 巳　　　青 朱 常 青　　 官 　寅 青 ◎

空丑　　　 午蛇　　寅 巳 亥 寅　　 财 辛亥 常 ⊙

虎子　　　 未贵　　巳 申 寅 戊　　 子 戊申 后

亥 戌 酉 申

常 玄 阴 后

邵先生曰：大凡占官要见官，今寅值龙作官，奈何寅空，必不得也。却就支宅上去作朱雀，乃戊禄临支也，宅神申又加亥为末传，此仕莫非虚度。盖寅是官星，巳是禄位，寅乘龙不空，即当赴任，即空反作鬼论，鬼来逼日，去日加支，克支之申，主权摄不正。又戊禄在巳，巳与申合，禄在支，故正任不可望，却乃食禄。内主陈姓久不足，且当西南上避嫌，待陈姓退去，方得正任。行年上午乘蛇，临行时主妇人缠绕也。邓果于当年十一月上任，因陈提刑与伊尊人有仇隙，故行至半途，遂不敢往，经过鄂州，素与太守有旧，遂令权公使及酒税。至次年八月陈替去，邓始得到任。

徐学士戊辰年正月初四日寅时生，行年四十一岁，占前程。戊申年二月甲子日亥将巳时。

朱 蛇 贵 后

亥 子 丑 寅　　　蛇 虎 后 青　　 兄 丙寅 后

合戌　　　 卯阴　　子 午 寅 申　　 官 壬申 青

勾酉　　　 辰玄　　午 子 申 甲　　 兄 丙寅 后

申 未 午 巳

青 空 虎 常

邵先生曰：此课庚戌年徐充解及第，其子治春秋亦及第，在五甲；本身及第，唱名在第三甲，其子则曰亦沾恩及第，在第五甲；铨试不中，六月授潭州司户，七月病死。盖日上见申，读书人见之为无后，又是太岁来克身，当年可见不宁。何直至庚戌年及第方死耶？盖行年上子水生甲木，宅上午火制申金，且是催官使者，须见官而后死。及至庚戌年，行年在申，甲木绝于申，故死。初末寅作天后，两重两露恩神，在官星之上，官星加寅，甲与寅皆承其恩泽。甲乃尊也，父也；寅乃卑也，子也。故俱沾恩。庚戌年身死，甲寅年子死，乃刑冲之故。又行年神克第三课，死神乘白虎入宅，为水所克，又甲木以午为子息，故子必受殃也。

谢省元乙丑生四十五岁岁占赴省试，己酉年九月甲子日卯将寅时。

蛇 贵 后 阴

午 未 申 酉　　　青 空 合 勾　　 财 戊辰 合

朱巳　　　 戌玄　　寅 丑 辰 卯　　 子 己巳 朱

合辰　　　 亥常　　丑 子 卯 甲　　 子 庚午 蛇

卯 寅 丑 子

勾 青 空 虎

邵先生曰：谢省元三次到场，今次定不得，更五次不遂，不免受文学中心病而死，烦董兄与他说知之，异日亦要课验，余不敢面说也。盖甲日迤逦生去，更不回顾，以此言之，无文学尚可，有则不利。盖因亥加戌，亥乃甲之长生学堂，甲子旬亥戌空亡，学堂加空，而宅上日贵又乘天空，故虚名文学耳。中末传巳午脱去，不意午之心病，见蛇病必死。谢果省试不中，后为文学不遂，遂纳贿，又是五甲，甚不如意，归来遂成心病，辛酉年十一月卒。盖甲木生巳午蛇雀诸火，木又随火上火，又去南奔，本主便死。因背后有行年见亥，亥加戌，尚有虚名而未死耳。造化前定，所以不由人也。

赵公占子国子监试，其子戊子年正月十三日酉时生二十二岁，己酉年辛巳日子将亥时。

勾 青 空 虎

午 未 申 酉　　　青 勾 阴 玄　　 官 壬午 勾

合巳　　　 戌常　　未 午 子 亥　　 父 癸未 青

朱辰　　　 亥玄　　午 巳 亥 辛　　 兄 　申 空 ◎

卯 寅 丑 子

蛇 贵 后 阴

邵先生曰：此课主泄精，否则小便脚手酸痛，四肢无力，二三月皆是病月，四月方安，官星临厨，必入天厨。今年必高中，官星作幕贵也，癸丑及第寅贵加丑上之故，只是不享，终三十五岁矣。赵生自十九岁每患遗精，公因其病，以婢与之为伴，恐其未有房室也。当年发举，癸丑及第，为司户，三月丁巳再授司理，己未丁忧，癸亥三十五岁爱圅按此句当是己丑年生。十月十二日死。盖十月辛上见亥作元武，一金生二水，水主肾，自然遗泄，不合末又入空，空上又见天空，是得官徒空也。申七未八，空亡减半，平生为亥所苦，故又见癸亥年而死。

邵二十一公占孙前程，同此数。邵公系癸巳年四月十二日丑时生，七十六岁，其孙二十二岁爱圅按邵公之年岁当是戊申年占，其孙乃丁亥命也

勾 青 空 虎

午 未 申 酉　　　青 勾 阴 玄　　 官 壬午 勾

合巳　　　 戌常　　未 午 子 亥　　 父 癸未 青

朱辰　　　 亥玄　　午 巳 亥 辛　　 兄 　申 空 ◎

卯 寅 丑 子

蛇 贵 后 阴

邵先生曰：课主虚泄，宅上火生土，土又生金，不独前程不显，尚有夭丧之患。盖连茹喜进，不喜空亡，更四年肾病而死。邵公之孙果清瘦患遗泄，至壬子年十二月身死。夫辛金生二水，初鬼作勾，若女占即吉，男子未娶是克也。己酉娶妻后，成痨而卒。末传同类空，诸孙皆前后丧。盖亥加辛乃面前脱气，午勾是日贵作鬼入宅，支干上皆自刑，自支上一阴至亥乃六阴也，一味行阴道，如何得久？更何问功名？爱圅曰，课同断异，因亥为本命而脱干，故其凶较甚。

何知丞丙寅二月三日酉时生，四十三岁，占赴任，戊申年十二月癸丑日丑将未时。

空 虎 常 玄

亥 子 丑 寅　　　常 朱 常 朱　　 官 丁未 朱

青戌　　　 卯阴　　丑 未 丑 未　　 官 癸丑 常

勾酉　　　 辰后　　未 丑 未 癸　　 官 丁未 朱

申 未 午 巳

合 朱 蛇 贵

邵先生曰：此课旧政上又见旧政，不知已有几年。何曰：有三年。先生曰：以此观之，第六年方得赴任。何以为不然。盖何欲归安县，被吏部差一考，果六年至任。先生曰：知丞终此任矣。果六年至任，八年丧归。盖戊申年，未为旧政，初末日辰皆见，又十二月月建丑，又加于旧上，来往皆是旧人，故不能速。未八是八年，满盘是鬼，丑为墓田，未与常加之，故然。

陈学谕辛未十二月二十八日生三十八岁，占前程，戊申年九月甲申日辰半亥时。

合 勾 青 空

戌 亥 子 丑　　　后 空 青 贵　　 父 戊子 青 ⊙

朱酉　　　 寅虎　　午 丑 子 未　　 子 癸巳 阴

蛇申　　　 卯常　　丑 申 未 甲　　 财 丙戌 合

未 午 巳 辰

贵 后 阴 玄

邵先生曰：干支皆墓，主前程迟滞，凡事不通。今喜甲申旬未乃空亡，本身之墓既空，渐次脱去，次第亨通。初传遇贵人六害，不利考试，偏堂太阴亦不利，旬末终为病扰，妻宫加子主无子，今年防被医人所误，行年上申为医而为蛇鬼故耳，本命是木，墓在本身上，贵人又乘空，乃是虚贵，宅上又带墓，宅既不显，人亦不兴，三十发解便不济，如处云雾中，妻亦不利。其人果受乳母之气，得心痛疾，九年而卒，妻血病五年卒。本年患痢，医人误为热症，几死，庚申年亡。未为木墓。

施主簿乙亥年七月初二日亥时生，三十四岁，占前程。戊申年九月十五丙申日辰将丑时。

蛇 贵 后 阴

申 酉 戌 亥　　　虎 阴 阴 蛇　　 财 丙申 蛇 ⊙

朱未　　　 子玄　　寅 亥 亥 申　　 官 己亥 阴

合午　　　 丑常　　亥 申 申 丙　　 父 壬寅 虎

巳 辰 卯 寅

勾 青 空 虎

邵先生曰：支来就干，为干所克，其人无正宅，多在寺观及外处居住，或在妻家。盖课名赘婿，所以无正居也。传见蛇虎必多丧服，将来终于曹职。末传寅作虎，终于水边，作州府职官而已。其后果丁父母四丧，果于甲子年授江阴军知录，己巳有事矣。盖宅加日受克，宅上见亥，金反去生亥，安得正宅？末寅生于亥，丙生于寅，为水边州府也。寅为曹职，今知录亦然。大凡占官，寅申为迁转之神，既为蛇虎所挠，故止于知录。

邵梓材戊寅三月初一辰时生，三十一岁，占前程。戊申年九月二十一壬寅日辰将酉时。

合 朱 蛇 贵

子 丑 寅 卯　　　后 空 朱 玄　　 财 甲午 玄

勾亥　　　 辰后　　辰 酉 丑 午　　 官 辛丑 朱

青戌　　　 巳阴　　酉 寅 午 壬　　 父 丙申 虎

酉 申 未 午

空 虎 常 玄

邵先生曰：此课名四绝，且干支自刑，又名六害，其不利者有三：一者居偏室无正位，二者妻宫不利，三者眼不明，因他父坟不利，皆是白蚁，左畔已虚空矣，前程非惟不远，又且寿夭，九年将屋基作田园，家破碎，贵贱皆因酒而败也。邵解元闻先生言，欲启父坟，因兄弟众多不肯行，妻不生子，常有血气，至辛亥年病眼武壬皆亥，夹克午，故主亥年而应，男女皆因酒而败，乙卯年众拆屋一半作田，一半作园。邵氏居于店屋水死于卯，又卯上得戌作鬼，故卯年应，戊午身丧，己未启父坟，果骨为蚁食矣。盖壬以申为父，父在墓守白虎，主白蚁。日上午为目为妻，火绝于亥，故不利。丑加午六害，丑为田园，午为屋，水克午而屋坏，土克水而以屋成田园，宅上见酉，壬败于酉，故为所败，又是破碎，主男妇皆因酒败也。

邓省干癸未年十月初七申时生二十六岁，戊申年九月二十一日壬寅辰将未时占前程。

合 朱 蛇 贵

寅 卯 辰 巳　　　玄 空 贵 玄　　 财 　巳 贵 ◎

勾丑　　　 午后　　申 亥 巳 申　　 子 壬寅 合 ⊙

青子　　　 未阴　　亥 寅 申 壬　　 兄 己亥 空

亥 戌 酉 申

空 虎 常 玄

邵先生曰：此课与前课大不同，干支皆受上生，日上得申长生，却即去生寅，初巳贵人作财，日上长生学堂，尽可取功名。但嫌贵空，又为元所滞，只运司解发而不能及第。初任管铜铁，次任管坑冶，三任水船官而止。邓果初任铸钱有功，再任坑冶司检踏官，次得明州船坞，归家而死。盖申来生壬为长生学堂，故壬子年发解，初巳作贵为德神加学堂上，寅又加巳生贵生德，故终得前程。铜铁者，申金也；坑冶司者，巳加申也，水船场者，江湖临于寅上也。寅木未成船，而卯已成船，故主舡场修造也。

江司户辛未年十二月廿一日午时生，三十八岁，戊申年十月戊午日卯将寅时占官职。

蛇 贵 后 阴

午 未 申 酉　　　后 贵 贵 蛇　　 官 甲寅 青 ⊙

朱巳　　　 戌玄　　申 未 未 午　　 父 戊午 蛇

合辰　　　 亥常　　未 午 午 戊　　 父 戊午 蛇

卯 寅 丑 子

勾 青 空 虎

邵先生曰：司户今无正位，必主上司责罚，而别有迁改，卯寅乃今日鬼，鬼生午火，午乃日阳刃杀，且是天鬼，在于中末传，支上未与午合，亦忧宅眷人口有死者。后果病死三人，又为米仓事发，遂罢去也。盖寅乃日鬼，生三个午，十月建亥，合寅来生宅，犯丁神以未中有丁，非旬丁也，丁主动，天空主空屋，宅亦主空，是月因患时气遂死三人。十月间米因提学检踏常平仓败事露，遂致败斥。

冯机宜丁亥生二十三岁占前程，己酉年十一月丙子日卯将戌时爱圅曰：当是寅将酉时，不然即非十一月也。

蛇 朱 合 勾

戌 亥 子 丑　　　蛇 常 空 蛇　　 兄 辛巳 常

贵酉　　　 寅青　　戌 巳 卯 戌　　 子 甲戌 蛇

后申　　　 卯空　　巳 子 戌 丙　　 父 己卯 空

未 午 巳 辰

阴 玄 常 虎

邵先生曰：主此人必见回避，前程未通，卯来克戌，戌去墓丙，丙与巳遂走入宅，为宅所克，定是阻服，服满得差。又合回避所恼，尚有九年端坐，方得出头，数已尽矣。此乱首自下犯上，照管堂上孺人，既有大灾难治，皆自己命滞，所以如此。盖丙火败于卯，墓于戌，败神逼克戌墓，戌墓遂来墓日，日遂奔入宅被克，去住不容。宅上巳四，日上戌五，共九年，故主九年。九年后卯主事败，而加丙墓上，卯是败木，乃棺椁入墓，自然死也。然卯为今日之母，母先入墓，次及我身矣。冯乃待制之子，授江州安抚，十二月母死阻服，癸丑年再授洪州，因妹丈除江西运使，遂回避，得台州崇道观，二十个月得病，戊午年死。

刘运干丁卯生四十二岁占前程，戊申年十月乙卯日卯将未时。

蛇 朱 合 勾

丑 寅 卯 辰　　　虎 后 常 贵　　 财 己未 虎

贵子　　　 巳青　　未 亥 申 子　　 兄 乙卯 合

后亥　　　 午空　　亥 卯 子 乙　　 父 癸亥 后

戌 酉 申 未

阴 玄 常 虎

邵先生曰：此课身坐贵人，又来生日，三传又是木局，乙木生亥、旺卯、库未，自墓传旺，自旺传出亥，必由穷途渐至荣显至侍从。先丧妻，害眷属，而先纳兄弟一子，后一小妻大有财物，寿近九十矣。钱此时为朝议郎，辛亥丧妻，乙卯丧子，继兄子为子，庚申又娶妻，其时年五十四，妻三十九，有数万贯钱来嫁，后直至吏部侍郎，八十七而终。盖乙卯皆本亥子并生，曲直又助，自墓传生，一则有寿，二则自微至显。末亥为天门，木局为持台，故主侍郎也。此课本主父子同类作六合，是纳兄弟之子，妻财空墓乘虎，主先丧偶，卯禄加未，末传天后长生，归于禄地，后妻乃未卯禄加之，是后妻财物旺也。又曰：天后是妻，归卯地也。爱圅曰：未财为前妻，乘白虎，阴神卯木克之，故丧也。天后为后妻，为长生而临日禄，故后妻财物旺也。

郑子云乙亥生三十四岁，占前程。戊申年十月乙卯日卯将辰时。

勾 青 空 虎

辰 巳 午 未　　　蛇 朱 朱 合　　 财 　丑 蛇 ◎

合卯　　　 申常　　丑 寅 寅 卯　　 父 　子 贵 ◎⊙

朱寅　　　 酉玄　　寅 卯 卯 乙　　 父 癸亥 后 ⊙

丑 子 亥 戌

蛇 贵 后 阴

邵先生曰：此课主来年再举，亥年及第高甲，迤逦在朝，更不外任，直至八座位了，却贬降终不得地，无正宅而居。郑子云二十九岁发解，三十五又发解，三十七登第，初任临安教授，历太学秘书郎司业、工刑二部，皆京官，因与秦桧一言不合而罢官。盖乙禄在卯，迤逦归亥长生之地，自亥至卯，一带生旺，地支相连，禄神作太阳，朱雀作仪神，中末若不空，则五府之课，今既迤逦，入近天门，故在朝八座也。子为紫微宫，亥为元穹宫，亦主八座，退入空亡，主晚年谪降矣。

何上舍乙巳年八月二十日午时生，四十岁，占前程，戊申年十月辛酉日卯将未时。

青 勾 合 朱

丑 寅 卯 辰　　　青 蛇 勾 贵　　 官 丁巳 蛇

空子　　　 巳蛇　　丑 巳 寅 午　　 父 　丑 青 ◎

虎亥　　　 午贵　　巳 酉 午 辛　　 兄 辛酉 玄 ⊙

戌 酉 申 未

常 玄 阴 后

邵先生曰：官星临日，初传应之，谓之催官符，官星又作贵人，辛藏于戌，主庚戌年及第，及第后便丁父母服，服满赴任，见禄而终酉加空亡故也。止于五十四矣。兄弟相害，因分争而大生不足，又不得子息力，其旬丁作蛇，不云怪者，辛以巳为德神。子不得力者，空亡也。辛见午为官，巳又助之，名催官符。果庚戌及第，壬子丁母忧，乙卯丁父忧，庚申赴利州推官，五十三岁卒。先是戊午年兄弟争分四次，入官估札以死，子三人皆再娶生，巳为生方作旬丁，又作蛇，是丙丁也。金日金局是兄弟争也。三传无子爻，故子不得力，五十三者，乃午九酉六，六九五十四也。

童七秀才壬申生三十七岁，占前程，戊申年六月丁巳日未将未时。

空 虎 常 玄

巳 午 未 申　　　空 空 常 常　　 兄 丁巳 空

青辰　　　 酉阴　　巳 巳 未 未　　 财 庚申 玄

勾卯　　　 戌后　　巳 巳 未 丁　　 父 甲寅 合

寅 丑 子 亥

合 朱 蛇 贵

邵先生曰：此课主来年发解，行年到寅，寅卯同收，只是不及第，又妻为猿猴所迷，四年后移居妻家，因妻家子死，并为一家住。又合主科第，授推官将满，丧妻，再授财赋官，再至任七月而终于奴婢之手，不见子息，一边动哀，一边子息喜事至。童果次年得解，至今赴省，其家近山，妻为猿猴所迷，终日歌笑不已，邻人记得先生言治之而愈，四年遂移妻家居七年，妻父母止一子，亡，遂与童共居。戊辰科及第，授南安州司李，任满妻叶氏亡，再授临安楼务官，到任七月，二子归秋试，童死。只有五六奴婢措置后事，及子息来扶丧，次子得第七名解矣。盖丁以末传寅为学堂，末寅行年卯扶，故次年发解举。又日上常为职，初传临官天空，主声誉也，充解。中传妻宫，元武乘之，并光怪杀，申为猿，武为贼，主猿迷；归妻家者，日止一丁，巳有两丁，支上初传也，皆生于寅。宅为妻，故主入妻家，丁生于寅，故同居，充解及第，皆末传寅也。死不见子者，传中无子爻也。

陈主簿戊寅生三十二岁占官任吉凶，及问迁擢，己酉年十月庚辰日寅将辰时。

朱 合 勾 青

卯 辰 巳 午　　　后 蛇 合 青　　 官 壬午 青 ⊙

蛇寅　　　 未空　　子 寅 辰 午　　 父 庚辰 合

贵丑　　　 申虎　　寅 辰 午 庚　　 财 戊寅 蛇

子 亥 戌 酉

后 阴 玄 常

邵先生曰：日上发传，退入支上，又是顾祖，末又见本命入宅，须是差出，经过乡里而有是非寅为驿马，故主经过，又是本命，所以主自蒙差出，而后经乡里也。不然须是有甚不到处，不合日上退归本命入宅，为蛇所扰，又是共屋人之事。盖主簿大族，被诸房分多，遂告台部争分，十一月文书下，令知州差人押归，分折了去赴任。陈押归，分未半，因房产又入状监司，奏罢下狱，始分成。盖日上午为堂屋，又为官鬼乘龙加申为退鳞，欢中生悲，退财损身之兆。初午已是不好，奈中辰不归午，末寅又生午火，只管克庚，命又戊寅，是我又去生火，毕竟自己不是，致令如此，况在任只要升转，今初传是上降下，又自外回家，岂不倒退？又名顾祖，夫复何疑？况庚以寅为财，是争财也，本命作财，我与彼争也，蛇在寅，我被挠也。行年乘夜贵，昼作天空闭口，是官未可告也。夜贵废职也，未为眷属，天空主争，是因眷属而争也。贵人闭口，无用也。

徐通判戊午生五十一岁占赴任及前程，戊申年十二月壬辰日丑将午时。

青 勾 合 朱

子 丑 寅 卯　　　后 空 勾 后　　 财 　午 后 ◎

空亥　　　 辰蛇　　午 亥 丑 午　　 官 己丑 勾 ⊙

虎戌　　　 巳贵　　亥 辰 午 壬　　 父 甲申 玄

酉 申 未 午

常 玄 阴 后

邵先生曰：课名乱首，日后因到官中取财，为仆所持，妻被仆奸淫，本身则死于仆手。其父墓元武不垂头，拒尸之故。若速移此坟，可保佑性命，否则戊午年必见凶也。徐辛亥赴任，权州事，有一妇人打死一婢，徐得二千贯，从轻发落，后新知州怪其用度过多，遂与不足，而徐有仆童吉，常持二十千以挟其主，遂奸其妻，夫知竟不敢明责。乙卯升池州，不带此仆去，仆每恨之，戊午仆来池州，徐见喝去，云：你尚敢来？次日，仆持刃刺徐于门。盖其父墓坎山，元武七十余丈，葬在六十丈，前面又有十余丈，果不垂头。亥加辰，乃自取乱首。天空仆犯主也。午为财，丑为鬼，丑鬼加午财上，故在任受财，午到亥，六阴终始，仆奸其妻，壬乘午之故也。天后在上，主淫乱，壬以申为父，加丑是父墓，元武长生而不垂头为拒尸。午亥俱自刑，故仆伤，下犯上，乱首也。

钱通判丁巳生五十三岁占前程，己酉年正月庚辰日子将巳时古本作十一月二十一日丑时生

蛇 贵 后 阴

子 丑 寅 卯　　　虎 朱 合 阴　　 官 壬午 虎

朱亥　　　 辰玄　　午 亥 戌 卯　　 父 丁丑 贵

合戌　　　 巳常　　亥 辰 卯 庚　　 兄 　申 青 ◎

酉 申 未 午

勾 青 空 虎

邵先生曰：无禄课，虽受通判，必不能食禄。兼父母年高，先亡母后亡父，下来又有别差，将及瓜而止。末又是禄，乘空亡入墓，亡在乙丑年六十九上。又荫不得子也。钱乃奉议郎，受临江军通判，庚戌至任，至三月三日作寒食会，母醉死，壬子冬又差南康通判，甲寅又丁父忧，丁巳受江南安抚，己未避嫌，得台州崇道观，壬戌再转岳州通判，乙丑五月丧本身矣。乙丑者死，乙禄在卯，卯绝在申，而天盘申去入墓在丑又空亡，且申乃今日之庚，便是我身，身上有卯，卯中有乙，申乃今日之庚墓丑，故乙丑年死，相次转朝奉郎，止争二日，不得萌子。

时监院庚午生四十岁占谋动迁转，己酉年正月辛巳日子将酉时。

空 虎 常 玄

申 酉 戌 亥　　　玄 空 朱 后　　 兄 　申 空 ◎

青未　　　 子阴　　亥 申 辰 丑　　 子 乙亥 玄 ⊙

勾午　　　 丑后　　申 巳 丑 辛　　 财 戊寅 贵

巳 辰 卯 寅

合 朱 蛇 贵

邵先生曰：此课守妻家，卒未能动身。今喜日墓带丁，遂有变动之意。临庙满后，必得京局，监多是药院之类。末传寅在前引动墓，人遂得出去。又是夜贵人，乃久困之贵人，今得用于朝，因此可以因之。若见厨灶煮面，仆子为汤所伤，即是喜事到。又主小儿落佛堂外水坑亦应也。时自二十三上就舍妻家，是年欲谋动，占得此课，庚戌七月岳祠满，讨得监和剂局，因他丈人徐侍郎在九宫观，遂得差遣。所云夜贵久困是也。辛亥其女生日，厨下煮面，仆子托面出，被人冲在身，而被汤伤。又家宴更深，亲戚小儿戏佛堂外一小池中，次日早晨来催赴任，丑加辛作墓神，天后又是滞神，丑中有旬丁为动，换申为医药加巳，巳为厨灶，申又为面，天空为仆，亥加申为元武，武乃水神为池，武又为堕水，辛以亥为子息，孩童堕此池中。末却见贵人乘天门，便是赴任。

陈上舍戊辰生四十二岁占科举，己酉年正月己亥日子将未时四月十六巳时生

朱 蛇 贵 后

戌 亥 子 丑　　　合 常 虎 贵　　 父 　巳 虎 ◎

合酉　　　 寅阴　　酉 辰 巳 子　　 兄 戊戌 朱 ⊙

勾申　　　 卯玄　　辰 亥 子 己　　 官 癸卯 玄

未 午 巳 辰

青 空 虎 常

邵先生曰：初末夹定日墓，又名引从，引既不起，从亦不动，前程只如此。巳戌卯铸印格，乃贵人课；又贵人临日，可谓吉矣；见壬子年方脱墓神之滞，终见及第，便持两服；服满得任，又不终矣。有坎山坟，白蚁遍食，所以前程不通。陈生当年不中，壬子得解及第，持母服；乙卯又持父服。丁巳年授浦江簿，庚申九月身亡。后开坎山坟，果得蚁食者矣。夫引从之格，己见巳为绝，辰为墓，墓辰死卯，日上水子亦墓辰、绝巳、死卯，今反引出死墓绝，及白虎元武夹定支干之墓，墓加宅，所以引起孝服。庚申年死者，行年又临巳宫，乃是绝地。巳与申合，合起墓绝，所以死也。

欧阳秘教戊寅生三十三岁占秋试，己酉年六月己卯日午将戌时。

青 空 虎 常

丑 寅 卯 辰　　　后 合 合 虎　　 兄 癸未 后

勾子　　　 巳玄　　未 亥 亥 卯　　 官 己卯 虎

合亥　　　 午阴　　亥 卯 卯 己　　 财 乙亥 合

戌 酉 申 未

朱 蛇 贵 后

邵先生曰：上门乱首，不利有三：一者防犯讳字及时禁忌，二防场屋中有斗争，三防与尊长不足。第二场兼防污涂（鬼在中传也。）。己日得木局，且支克干，专主用伤，今年不是功名之年。若免得是非也，是幸事矣。后入试聚众相争喧闹场屋，试官申学降罢。大凡上门乱首，不是犯家中尊长，自是占尊长不足。今行年上见马，马主动在外，而破碎元武，又是不正神，已是不利，不合本命又来刑了行年上巳，是刑了马与破碎，扛起元合，故生起是非犯上，况己日卯加巳，是克己，兼木局又从而助之，是聚众来伤，势不可遏也。更天后六合又乘三合，自然群众，且白虎主斗，天后主朋友相识乎？然非年上驿马引出，主内乱，不可专言外也。

徐秀才丙子生三十四岁占秋试，己酉年壬戌日亥将申时。古本作十一月十六日寅时生

合 勾 青 空

申 酉 戌 亥　　　后 常 贵 玄　　 官 丙辰 后 ⊙

朱未　　　 子虎　　辰 丑 巳 寅　　 官 己未 朱

蛇午　　　 丑常　　丑 戌 寅 壬　　 官 壬戌 青

巳 辰 卯 寅

贵 后 阴 玄

邵先生曰：此课不可问试，防今年有风疾，似乎竣痪之类；兼破碎位太常乘鬼入宅，若无疾则有服，碎临空主外服，初墓加破上，虽空亦主妇人有血气疾。甲寅旬寅加亥真闭口，三传并宅四土塞之，气血不行，荣卫不通，能早疏决，不致臃滞，可免瘫痪。当年三月因食菱成风，四肢不遂，状如瘫痪，后虽无事，却行履不得；六月丧妻母，九月又丧生母。盖甲寅加癸亥真闭口，元又乘之，又是一重闭口，寅主风，元亦主风，寅与亥合，故主瘫痪。辰戌丑未重重臃塞，又兼闭口，便是血气不调，所以主此病，要好决坤申水，通艮寅风，便可免此灾，否则更甚，其人当年果不得试。

何知录丁丑生三十一岁占前程，戊申年五月丙戌日申将未时。

青 勾 合 朱

午 未 申 酉　　　后 贵 勾 青　　 官 丁亥 贵

空巳　　　 戌蛇　　子 亥 未 午　　 官 戊子 后

虎辰　　　 亥贵　　亥 戌 午 丙　　 子 己丑 阴

卯 寅 丑 子

常 玄 阴 后

邵先生曰：吾兄今虽授台州知录，然此任不能赴，必有阻也。将来食禄在江西，有刑法二字，次任湖南北，三任江东，四任近京为安抚司，恐此后虽授州郡之名，不得赴任也。当年乳母死，丁心丧不赴此任，后任江西湖南北，得提刑司简，任满又近京为安抚司，后除饶州，不赴任而死。盖日上午作龙乘刃为之退鳞，又是空亡也。午为心，所以不得赴任，而遭心丧。次任江西者，亥加戌，水受土制则为江，临西故言江西。刑法二字干，支干皆自刑，更法字从水从去，亥子丑顺流而去，故为法字。子为江湖，又在此方，初中皆官相连，故江西与湖南北相连也。又四任近京者，丁生人丙日占，丙丁皆寅为生地，父母之邦，故言京也。但与日远，故不言都下，而言京西。末传本命见太阴加子，丑土也，土为守土为太守，加在江湖地，依旧饶州也。授而不赴，太阴不显也。既不显安得赴？丙子年死，不出亥子丑也。丑是本命，乘阴不显，便是死也。

秩九曰：丑是本命，为午龙六害。又作官星制神，既害品制，官焉乎得显？不显自死矣。丑独加子，故不出壬子年。又曰：午得龙为官品，既空则此任虚庆矣。然脱此则就支上官星贵人，况更发用，三传皆是，乌得不显？故便从官贵上断之。

童七占前程乙未日戌将巳时爱圅曰：古本作己酉年三月十七日童学生占生于戊寅年正月丑日丑时二十六岁。

朱 蛇 贵 后

戌 亥 子 丑　　　虎 贵 阴 合　　 子 　巳 虎 ◎

合酉　　　 寅阴　　巳 子 寅 酉　　 财 戊戌 朱 ⊙

勾申　　　 卯玄　　子 未 酉 乙　　 兄 癸卯 玄

未 午 巳 辰

青 空 虎 常

邵先生曰：酉作六合，主生莲花痔，因色中躁怒而得。色中何？酉为色也。何言躁怒？酉克乙未木，木肝，肝主怒，非色中躁怒而何？正妻无子，必主偏生，三下贼上，前程未能兴发。初巳作虎，子息防水厄。初巳子爻，加于子水之上，作虎，虎凶将，又遭下克，先是以主乎水厄。中戌，戌阳乙阴，正妻也，加子爻空巳上，乌能生子？奈又作子爻之墓何？戌作雀，防妻有汤伤火厄。末卯作元，防出入骑乘有伤手足，文书在盗气上，前程难显。宅上贵人六害，末财禄又入盗气，更三十不意而死。日上酉作合，酉为血，合为莲花来克身，故主莲花痔。以巳为子息，巳乃旬空，又作虎，中妻又临空，无子又妨妻，后辛亥年大水，子堕水几死，丁巳妻醉后脚烧，乙卯骑马入城，扑折左足，其言皆应也。六十二因侄分去产，不得意而死。盖乙以戌为财乘空，末又被元引将去，反失财也。卯六戌五，五六三十，故更三十死。

看验处着着俱妙，邵先生亦未之反也。辛亥年，亥巳相冲，子动也。妻戌加巳，巳火戌足，足加火上，非烧足而烧何？巳上故巳年应之，卯驴本日禄，不可言凶。乘元乃凶耳。驴马类也。克戌是折足，阳左阴右。故折左足。爱圅曰：卯乘元武，又受酉冲，故主骑乘而攫折。若无酉冲，或不至此。大抵卯为舟车户舆骡驴，一遇酉冲，便主翻覆跌扑，予尝得验也。

盖判院辛未生三十九岁，占前程。己酉年五月壬子日未将子时。

合 朱 蛇 贵

子 丑 寅 卯　　　蛇 常 朱 玄　　 财 丙午 玄

勾亥　　　 辰后　　寅 未 丑 午　　 官 癸丑 朱

青戌　　　 巳阴　　未 子 午 壬　　 父 戊申 虎

酉 申 未 午

空 虎 常 玄

邵先生曰：此课动涉中皆有利害，又名四绝，偃蹇不通，身与初传元武入庙，中雀又害，末申作虎入墓，宅未作常六害，又兼四绝体，前程如此，主妻不足妻死，又主亲戚入宅亦死。只因损掘艮方父母坟，所以前程不通也。盖与妻果不和，辛亥妻死，却令姨母来家住，又死。因开坟，果如先生言。壬以申为父母，申墓于丑，是父母坟也。白虎主损坏，以致家败身不荣也。

应解元辛未生三十八岁占前程，戊申年戊寅日子将午时。

朱 蛇 贵 后

亥 子 丑 寅　　　后 青 常 朱　　 官 戊寅 后 ⊙

合戌　　　 卯阴　　寅 申 巳 亥　　 子 　申 青 ◎

勾酉　　　 辰玄　　申 寅 亥 戊　　 官 戊寅 后 ⊙

申 未 午 巳

青 空 虎 常

邵先生曰：此课主人脱空乱语，侮弄神道，绝德丧身，命将不久。汝急祷神修身，前程未料，不则丧无日矣。应疏狂，贪酒好色，家中姬妾最多，常携妓于庙宇行淫，故先生止之，应见说，遂修身斋戒改过，后应死入冥中，冥以其修省放还。盖戊德在巳，巳加绝，又受克，宅又受申克，申上又克寅，今何以言神道也？寅申为寺观，申乃空亡，是空中神道来克我也。我去又遭彼克，是死无日矣。日上亥，亥乃天门，乘勾是勾追也，故主多凶。

方县尉己卯生占前程，庚戌年戊寅日申将辰时。爱圅见古本作己酉年五月初一日辰时占

勾 合 朱 蛇

酉 戌 亥 子　　　合 虎 贵 勾　　 兄 丁丑 贵 ⊙

青申　　　 丑贵　　戌 午 丑 酉　　 父 壬午 虎

空未　　　 寅后　　午 寅 酉 戊　　 子 　酉 勾 ◎

午 巳 辰 卯

虎 常 玄 阴

邵先生曰：日上空亡，到好处不中事。勾陈乘子息 ，乃是虚勾，时下有八年，且赴一任半，要特达须待五十四岁，方可言升迁。只做刑部官，长子中子俱不得荫泽，下稍第三子受也。五十四上再十四年，得边上太守，带武职而终。方后果授温州尉，任满授饶州，十四月丁母忧归。恰好八年矣。后五十三上，得台州黄岩县，得奉朝请。长次子俱不得受恩，第三子受恩。盖行年在酉，从酉数至辰八位，故八年。又五十四上显者，上酉六，辰上午九，六九五十四，在空亡内也。十四年又迁者，丑加酉，丑八酉六，得十四也。丑作贵加酉，虎视课，主边郡兼武也。第三子受恩者，丑作贵人，季乃三也。从年数至辰，八位为八年。古本授黄岩县后，又得提刑司干官，任满得大理，因青龙在辰故也。寺正出知和州，兼淮上兵马路钤、朝请郎致仕。

仪上舍占前程，辛巳日申将寅时。

合 朱 蛇 贵

亥 子 丑 寅　　　玄 合 勾 阴　　 官 辛巳 玄

勾戌　　　 卯后　　巳 亥 戌 辰　　 子 乙亥 合

青酉　　　 辰阴　　亥 巳 辰 辛　　 官 辛巳 玄

申 未 午 巳

空 虎 常 玄

邵先生曰：此课日上见辰，乃浊气所生，非秀丽也。长生陷入鬼地带绝，此不是及第课，主三番读书，四番废业，少学无成，头不应尾，五年后做东不成，又去做西，丧妻娶妻，十六年内家计荡尽，妻嫁武官，子无头尾。仪上舍发举了，妻家以一庄赠，果己酉至乙卯如意，乙卯后不济，试皆不利，癸酉丧妻饮酒无度，家计荡尽，子留外家，后妻嫁一武进士，大凡巳亥巳，惟壬日阳得便宜，他来我处绝，又是财。丙戊日我去克处逢绝，凡事不利。若辛巳日，辛生于巳，巳绝于亥，初临尚可，末临绝，长生尚自忧克绝，何望生乎我？即不可望生，却就辰之生，为失十得一，岂不费力耶？

毛主薄乙亥生三十四岁占前程，戊申年五月初四丁亥日申将午时。

勾 合 朱 蛇

未 申 酉 戌　　　常 阴 贵 朱　　 财 乙酉 朱 ⊙

青午　　　 亥贵　　卯 丑 亥 酉　　 官 丁亥 贵

空巳　　　 子后　　丑 亥 酉 丁　　 子 己丑 阴

辰 卯 寅 丑

虎 常 玄 阴

邵先生曰：日上酉为妻，雀乃文书，妻之恩泽也。日上破碎，大段破财。中官星又加破碎上，三传日辰遍地贵人，主薄在任须多差使，兼权摄。且九丑在宅，主淫乱，本命上丑见太阴，主贪色而死。末又见丑，加官星上，主在任死。毛巨富，受妻恩泽，缘此结纳四方，乃得此任。任中尽将家财用去，在任差使，更不得停，其家果淫乱，又好色，昵于婢妾，乙卯年死。盖乙卯年上有巳，却会起巳酉丑，合起破碎九丑，日上死神兼与中亥相冲，冲起绝神，死与绝会，是以死也。邵先生每畏遍地贵人，又怕年上会起杀神，丁亥日有酉丑欠巳，至卯上见巳，不怕不死。

王法司乙亥生三十四岁占前程，戊申年六月甲寅日未将戌时。

青 勾 合 朱

寅 卯 辰 巳　　　后 常 后 常　　 财 　丑 空 ◎

空丑　　　 午蛇　　申 亥 申 亥　　 父 癸亥 常

虎子　　　 未贵　　亥 寅 亥 甲　　 父 癸亥 常

亥 戌 酉 申

常 玄 阴 后

邵先生曰：亥是本命，加支干相生极好。只不合是旬末为闭口，主父母闭口，兼行年又在其上，而父母上见公婆，是父母见公婆也。空丑又乘天空作初传，虚墓已动。更加辰为锹锄杀，当主十月亡母，次年正月亡父。本人须入学馆，历台谏侍从，只不守土，至戊子年七十四或七十八死矣。王当年十月丁母忧，次年正月丁父忧，三十七得温州法司，三十九得太常学录，又迁司业正言，不曾守土。七十八卒。此课旬末加旬首，父母加主父母亡，自身闭口，仕途不通。然既言七十四，又言七十八，何也？亥加寅，亥四寅七，乃七十四也。亥有四个，又添四数，七十八也。况甲与寅上两个亥，故云。又云，亥乃父母爻，作真闭口，作太常，阴神又见申金乘后，而与亥六害，无惑乎父母之亡也。初丑，土也；空上乘空，故终身不能守土。亥乃天门，又是长生学堂，中末都是，所以入学馆也。

赵监务丁丑生三十二岁占赴任，戊申年辛巳日子将辰时。爱圅曰：实系己酉正月初二日占，未交春，故仍作戊申年也。赵生于丁丑年九月十日丑时

青 勾 合 朱

丑 寅 卯 辰　　　玄 青 勾 贵　　 官 壬午 贵

空子　　　 巳蛇　　酉 丑 寅 午　　 财 戊寅 勾

虎亥　　　 午贵　　丑 巳 午 辛　　 父 甲戌 常

戌 酉 申 未

常 玄 阴 后

邵先生曰：主今年二月上任，日上官星作贵，会火局，金被火逼，行年又来赶，必然动身。须防尊长病酒几死，即应矣。宅上丁神已动了，临交代之时，必有阻节，得十六个月遭父丧而回。赵因前任填补，遂于二月催赴任，二月二日父大醉几死，六七日而文字来。八月交割，前任官要赵认欠，方得交代，次年十一月丁父忧归。共十六个月也。盖平人怕官鬼劈头来克，主有官事丧祸。惟官人赴任，须要官星旺，即赴任也。辛长生于巳，巳为父，巳加酉上见蛇，酉为酒，蛇挠之，所以为酒伤。巳午相连，巳应了午便应也。

赵知县丁巳生五十二岁在任占前程，戊申年十一月乙未日寅将未时。

贵 后 阴 玄

子 丑 寅 卯　　　合 阴 空 蛇　　 子 甲午 空

蛇亥　　　 辰常　　酉 寅 午 亥　　 财 辛丑 后

朱戌　　　 巳虎　　寅 未 亥 乙　　 官 丙申 勾

酉 申 未 午

合 勾 青 空

邵先生曰：甜处遭苦，乐里生忧，此课是也。亥来生乙，蛇来挠之。宅上寅作太阴，寅与亥合，因州中曹职吏人，暗谗而成不是。初是死地，午为心，见天空，主心间恍惚，又主子息暴病，妻宫产难几死。盖火阁压中堂，任满下稍难脱，有七日曹职之权，后得卢姓人而解任矣。赵果与判官不足，遂被何孔目间谍，因屡谗于太守，亦与赵不足，下心遂恍惚暴燥，子病几死，妻次年产几不得生；任满权官，不能解任，值卢运使经过，与太守解绝，遂得归。盖乙本生于亥，亥不合蛇来挠，寅作太阴，寅为曹职吏人，午为子，子加父母上，自然不安也。乙以丑为妻，丑为产神，加今日六害上，故主产厄。末神七，申乃日鬼，入于深墓中，故能谗而不能脱。子作贵加巳，子为漕，巳为炉，主姓卢运使解纷也。

韩省干乙亥生，三十四岁，占赴任及岁中事。己酉元旦庚辰日子将亥时。己酉元旦尚未交春，仍作戊申年占。

蛇 贵 后 阴

午 未 申 酉　　　蛇 朱 玄 阴　　 官 壬午 蛇

朱巳　　　 戌玄　　午 巳 戌 酉　　 父 癸未 贵

合辰　　　 亥常　　巳 辰 酉 庚　　 兄 　申 后 ◎

卯 寅 丑 子

勾 青 空 虎

邵先生曰：支干夹定三传，更三四课及初传俱是鬼，有官人欲赴任，为催官符，上任必在三月尽四月初。奈何末禄却空亡，上任不久，必主尊堂服动，子又病。盖日辰夹定，凡事皆紧，只不合夹鬼与空亡耳。韩乃运使之子，授得盐仓，果于三月文字来催，四月赴任，韩记先生言不去，六月十七丁母忧，二月子大病。

《玉成歌》曰“日鬼加临辰两位，门中官病两相侵”，占赴任人，却名催官符，只不合日辰夹住，又空亡临身，太阴乘之，所以丧母。干支乘天罗地网，主丁忧。庚以子为子息，又加子息亥上，为虎所逼，幸不刑伤，所以不死，只病也。大凡日辰夹定有鬼，鬼应有空，空应双，有则俱应矣。

伊知县丙寅生四十四岁占赴任及前程，己酉年六月癸亥日未将亥时。六月十六日占。

朱 蛇 贵 后

丑 寅 卯 辰　　　贵 常 阴 空　　 官 己未 常

合子　　　 巳阴　　卯 未 巳 酉　　 子 乙卯 贵

勾亥　　　 午玄　　未 亥 酉 癸　　 兄 癸亥 勾

戌 酉 申 未

青 空 虎 常

邵先生曰：公既贪女色，又贪男色，若能调摄，可以赴任。若不节欲，必入泉乡。近日饮酒不得，渐欲呕吐，伊曰：果然。先生曰：此乃醉饱之后，郁气积聚，五脏走作，故呕逆也。子息加太阳，公子清贵过于公。伊曰：得子强我尤妙，但我寿若何？先生曰：寿尽于今年八月，因公避妻并母，在灶后与婢行淫，灶君申奏于天，遂折公寿矣。伊大惊泣曰：为之奈何？何以忏悔否？先生曰：须是露天谢罪，如此七夜，方可少延也。伊遂每夜拜天谢过，不入寝室，八月初一梦神告知曰：汝知过修德，增寿一纪。伊后竟不仕，至庚申年八月十六日而殁。有三子，长早丧，次子戊辰科及第，少子甲戌科及第。盖癸上见酉作天空，干支皆败于酉，阴阳俱败，故主女色男色。酉为色故也。

癸见酉为酒，天空主吐逆，故渐不纳酒。此课六阴俱备，且癸亥为六甲极日，癸亥俱败于酉，死于卯，那更水日又得木局。阴中逢脱，自然暗消。内既空虚，外徒形体。巳为丁神而临行年，又作太阴，巳为灶，太阴为阴私，酉为婢，是于灶间行淫，以致酉来败损。况又是破碎，破碎者，色与酒病俱发也。水日木局，故主子位，太阳发传，又子爻加太阳之上，故显。爱圅曰：巳为日德，故改过修德，而可延年也。

童巡检丁卯生四十三岁占前程，己酉年八月丁未日午将子时。

朱 合 勾 青

亥 子 丑 寅　　　阴 勾 阴 勾　　 兄 乙巳 常

蛇戌　　　 卯空　　未 丑 未 丑　　 子 癸丑 勾

贵酉　　　 辰虎　　丑 未 丑 丁　　 子 癸丑 勾

申 未 午 巳

后 阴 玄 常

邵先生曰：一火生四土，行年虽有木，又不得地，如何救我？次第须有旧事牵绊。初驿马动，便见起程，不是六十里，即一百二十里，后来降官坏任之忧，不是一件，定是二件。若止一件，必有大灾，只愿寿永也。是大幸，不可别图迁擢也。重重丑土作勾，岂是一件可了？童十月起程，过信州，果一百余里，蓦见追回，究前任不了事，遂不赴任，被拘四个月，得赦回家，方欲再去，被差保正。及分析了，又被侄儿争分，留连半年，竟失此任。又过母坟，被山人诳开穴犯地道，次年六月遂死。盖火生四土四勾，岂不脱气？丑为旧事，又为今日子孙勾，主后必被诸事脱耗财物也。

应汝言癸巳生二十九岁占前程，己酉年丁未日卯将寅时。

合 朱 蛇 贵

午 未 申 酉　　　贵 蛇 贵 蛇　　 财 戊申 蛇

勾巳　　　 戌后　　酉 申 酉 申　　 财 己酉 贵

青辰　　　 亥阴　　申 未 申 丁　　 子 庚戌 后

卯 寅 丑 子

空 虎 常 玄

邵先生曰：若问功名难许，问财即富家矣。身宅初传皆财，中传上下皆财，财多宜以财营运 ，必因妻财起家。须把稳不可狂图，下稍主婢仆上耗费。盖末传是火库，非财库，丁以金为财，若是金库财收住。今见火库反熔坏财矣。蛇主非横，所以自婢仆生出事来。因此破财，不意而死。汝言此时尚未有妻，次年成亲，颇有嫁资，遂得此营运，十余年成富翁，四十二典钱，四十七八愈厚，五十一岁癸酉年因婢仆通奸，汝言责之，仆缢死，被告首，入官费用，财产一空，得罚赎而归，甲戌年死。

姜子安壬申年三十八岁己酉年己酉日卯将子时。

贵 后 阴 玄

申 酉 戌 亥　　　青 常 虎 阴　　 官 　卯 青 ◎

蛇未　　　 子常　　卯 子 丑 戌　　 父 丙午 朱 ⊙

朱午　　　 丑虎　　子 酉 戌 己　　 子 己酉 后

巳 辰 卯 寅

合 勾 青 空

邵先生曰：吾丈暗昧，亦不永远。惟令郎好，与老阴人可享此。今则福谢灾生，身宫不明，何望显达？须管一有福之子，丧则君不禄矣。况初中空亡，惟末撞在日之后，作败神，主酒色伤身夭寿，三年半期，恐难过也。姜子安好奇异，闻言哂而不信。至壬子年一子果死，其子温厚。姜氏悲怆，日夜追思，相继而亡。果三年半也。盖己酉日见支前之太阴，是暗昧在前也。宅上子作常，己以子为财，财来此败，太常己未土，亦随此败。初上见卯，土死于卯，卯又空亡，是空亡死也。初中即空，只在末酉，又在日后。爱圅曰：日干之后也。己日在未，申为前，而午为后，酉加午，故曰在日后也。夫太常到酉上败，是进败也。酉在日后，是退败也。太阴即酉，又来日上败我，进亦败，退亦败，现在亦败，岂得不死？壬子年子上卯，宅自子引入本宫，己土至彼败且死，人宁不亡欤？

童知丞乙亥生三十五岁占在任吉凶，己酉年十一月己卯日寅将丑时。

朱 蛇 贵 后

午 未 申 酉　　　合 勾 后 贵　　 兄 庚辰 勾

合巳　　　 戌阴　　巳 辰 酉 申　　 父 辛巳 合

勾辰　　　 亥玄　　辰 卯 申 己　　 父 壬午 朱

卯 寅 丑 子

青 空 虎 常

邵先生曰：此课因祸成福，本路除一监司，合主回避，回避中却有好处，终久此贵人不历此任，而我已别除了。童曰：何等贵人？曰：必提刑与知丞是亲，来此得请职，因得周旋文字改官。初六害，勾亦辰，所以滞许多时；中驿马乘龙，飞腾豹变；末禄在马上，主坑冶干官之属也。巳午为炉，六合为模范，乘马不定，往来东南。次日妻父除提刑，遂回避，得提点坑冶司铸钱，即受职而提刑罢官而去。庚戌年又差诸路盐司，辛亥改官。盖日上贵人长生，乃尊长属。乘空亡是前妻父也。不久罢去，亦空亡也。行年丑作虎，丑乃丁神，虎乘丁是极动。又虎为道路神，宅见辰作勾六害，是久滞也。中马巳，丑合起，其势必动。午禄神，又临马上，其职不停。巳为炉冶，午为雀并之，故文书职事在炉冶中。日上贵人长生，故得此周旋文字改官，必竟空亡脱气，所以此任合当回避。

赵主簿丙子生三十四岁占前程，己酉年辛亥日卯将巳时。

合 朱 蛇 贵

卯 辰 巳 午　　　后 玄 贵 阴　　 官 丙午 贵

勾寅　　　 未后　　未 酉 午 申　　 父 甲辰 朱

青丑　　　 申阴　　酉 亥 申 辛　　 财 　寅 勾 ◎

子 亥 戌 酉

空 虎 常 玄

邵先生曰：主簿美差不能赴，自是岳庙，两次二任岳庙，后虽授美差，不得赴而丁忧，服满更授差遣，下稍丧妻，以妾为主，贪酒中风而死。赵不信，庚戌年当赴任，因新任运使是姑丈，遂回避就岳庙，二任既满，受乌江丞，丁父母忧，服满授寿昌令，诸宾作贺，醉后不律，中风而死。盖初传日贵，传归夜贵，自治事终反不治事。日上申作太阴，申为神佛，太阴管阴私，寅为庙，艮为山岳，自日归夜，自然监庙，又是顾祖，何能赴任？自宅上一带引去，直至东南而止，潭州岳庙，正在东南上也。一味投绝，又自日传夜，所以如此。

陈殿院占谪官衢州甲申秋壬辰日巳将子时。

青 勾 合 朱

戌 亥 子 丑　　　蛇 空 空 后　　 子 庚寅 蛇

空酉　　　 寅蛇　　寅 酉 酉 辰　　 官 　未 常 ◎

虎申　　　 卯贵　　酉 辰 辰 壬　　 兄 戊子 合 ⊙

未 午 巳 辰

常 玄 阴 后

邵先生曰：寅作蛇加酉为用，蛇入鸡穴而破肠，未加寅为中传，是鬼宿入鬼门，子加未作末传乘六合，是势害也。那又辰加壬作天后，刑胜德，此课三不吉。内有天后乘喜为恩神，虽带恩动而过多，加官不起，后谪官编官柳州而死。经曰：魁罡若向日辰游，贬出天涯地角头，此之谓也。

李大夫占忧银网事，巩罢官，己丑年十二月甲子日子将戌时。

贵 后 阴 玄

未 申 酉 戌　　　合 青 蛇 合　　 财 戊辰 合

蛇午　　　 亥常　　辰 寅 午 辰　　 子 庚午 蛇

朱巳　　　 子虎　　寅 子 辰 甲　　 官 壬申 后

辰 卯 寅 丑

合 勾 青 空

邵先生曰：登三天主有挠，中午作蛇，五月末冲替可知。末申作后，六月初有赦。寅作龙入宅，明年三月必转官。果然寅年正月朝廷差两浙提刑，三月转官，五月末冲替，六月赦。盖明年者，岁上发用也。五月替者，蛇入中传也。六月赦者，太阳交午，申为午作天后也。寅作龙入宅，寅为天吏，故主升转。

爱圅曰：以上两课恐非邵公断案，存考。

姜伯达丁卯生四十三岁占前程，己酉年六月初六日癸丑日未将寅时。此课与叶助教占宅课相同，然彼是亥将午时，故邵公之断语不同。不知何人将二课皆作亥将午时占，而入子一课，二事各断式例内，凡错误多矣。今将宋本改正，程氏爱圅识。

青 勾 合 朱

戌 亥 子 丑　　　勾 玄 勾 玄　　 财 丙午 玄

空酉　　　 寅蛇　　亥 午 亥 午　　 兄 辛亥 勾

虎申　　　 卯贵　　午 丑 午 癸　　 官 甲辰 后

未 午 巳 辰

常 玄 阴 后

邵先生曰：吾子平生有三苦：一为屋苦，二为妻苦，三为心所苦。初午被癸克，妇人常患心血不宁；中亥为同类，临屋上，主官讼争产；爱圅曰：勾陈主争也。此惟夜贵则乘勾，若作亥将午时，则用昼贵，亥乃乘天空，何从而断其官讼争屋乎？末墓作天后，主女人血气之灾。自身随传入墓，必是公姑乾亥山之坟内，有泥水侵棺，走兽入内为穴，所以前程不通。九年心病，又四年遭同族争产，又五年死。若不动移，必然丧身也。伯达乃士人，占课之时，殊不为意，其后宅宇摧损，拆而再造毕，遂心气发作，日夜呻吟，财物耗散，妻亦心血不安，此九年午所管也。第十年兄弟日夜争吵，或塞东厕，或开西库，又争三处店房，遂致兴讼，此四年亥所管也。末辰却管五年，二年女人血病死，三年自身大病，遂移公婆之坟，启攒视之，泥土淤塞，除泥改丧，后乃安宁。盖午受癸克，走回本家，又受亥克，虽虎贲之勇，亦不能当，所以见诸般不利。午为心、为目、为屋、为妻，故皆不安也。

冯干办丁卯年八月十七日辰时生，占前程，己酉年正月甲午日子将午时。

朱 蛇 贵 后

亥 子 丑 寅　　　虎 蛇 后 青　　 兄 壬寅 后

合戌　　　 卯阴　　午 子 寅 申　　 官 丙申 青

勾酉　　　 辰玄　　子 午 申 甲　　 兄 壬寅 后

申 未 午 巳

青 空 虎 常

邵先生曰：此课德绝禄丧，妇人主家，干支尽伤，病符临身，不久主瘫痪风疾之忧，生气作蛇入宅，主生男子，见此子后，其病便生，须是珍重，不可贪色也。甲寅年尤甚，其宅十八年后，变为溪沟也。冯受转运司，干办公事，有三年缺，上任一岁中风，自后瘫痪更不动，止因壬子得子，贺喜过饮，遂成风疾，解任归。日食自费两千余，虽卧病不起，其食自倍。至甲子岁大水，宅为水所冲损坏，果作溪沟矣。

邓十八官人乙酉年二月十二日亥时生，占漕试，己酉年四月初一戊申日酉将丑时。

空 虎 常 玄

丑 寅 卯 辰　　　青 玄 朱 空　　 财 壬子 青

青子　　　 巳阴　　子 辰 酉 丑　　 子 戊申 蛇

勾亥　　　 午后　　辰 申 丑 戊　　 兄 甲辰 玄

戌 酉 申 未

合 朱 蛇 贵

邵先生曰：土日得财局，须是用财为之却吉。漕司正是申子辰水局也。既以漕司为财，须费己财为佳。身上是昼贵作天空，主帘幕贵人，驰声于我，我遂得功名也。宅作元武，是本局作贼，须三换名字，及换卷子，并令人代之，此所以不正中也。甲辰旬十日，皆是魁星，此乃为魁首也。但不知何以有，即日东方江边鱼盐之职也。邓宅虽是积世武官，大有钱谷，申子辰正是漕司之局。戊用水为财，所费不可言。知有关节，又闻有易卷之说，不知何如也。末传归宅是辰，却是甲辰旬之魁首也。作本经魁，次年虽省试不中，却试了弓马。得明州象山县税务。盖戊土以辰为库。辰土生于申，乃真库也。凡墓与库二名而同体，何以分别？盖生处为库，死囚为墓。今辰生于申，实真库，天罡为鱼盐之物，故盐务兼煎盐，故此实大验也。

刘干运丙寅生四十四岁占前程，己酉年六月戊申日未将寅时。

合 勾 青 空

戌 亥 子 丑　　　后 空 常 合　　 官 　卯 常 ◎

朱酉　　　 寅虎　　午 丑 卯 戌　　 子 戊申 蛇 ⊙

蛇申　　　 卯常　　丑 申 戌 戊　　 兄 癸丑 空

未 午 巳 辰

贵 后 阴 玄

邵先生曰：此课无造化，戊以卯为官星，甲辰旬空亡也。戊以申为长生学堂，入在空亡，只有末传是丑，丑又来刑日上戌，且作天空，昼贵人空耗，是贵而无位也。晚年孤独，只与奴婢过残生，俱不见妻子续。后果然。

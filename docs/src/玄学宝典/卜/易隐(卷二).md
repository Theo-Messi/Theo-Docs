---
title: 易隐(卷二)
editLink: true
---

## 《易隐》易隐卷二

东粤游南子曹九锡辑 男横琴居士璿演

断贫富

财投旺库者富禄，财聚旺者富。

龙德财福旺持者富，财福带月日动变来生合世身者富。

财居辰戌丑未四库旺相者，农工商贾致富，财居寅申巳亥四生旺相看他乡致富，财居子午卯酉四正生旺者，九流艺术致富。

太岁加财扶世，富繇祖业。

月将加财扶世，富繇父兄。

月建加财扶世，富繇妻子。

他宫外卦，财来生合世，外者，获利成家，本宫内卦，财来生合世，本境贸易起家。

本宫内卦六亲，动爻、化爻、财来生合，得内亲财起家。

本宫外卦六亲动爻、化爻、财来生合，得外亲财起家。

外卦 他宫，动变财来生合，得远方人财起家。

内卦他宫，动变财来生合，得邻里财起家。

官加贵旺，化财来生合，得仕宦之财起家。

官加劫刃亥武三刑，化财来生合，得凶恶之财起家。

在五爻者(五为道路)，乃拾得盗贼道弃之财起家也。

财化财来生合，放债贸易起家。

加玄武咸池者，必私通外妇，因得其财也。

兄加武动化财，以克剥吝啬起家。

兄加雀动化财，以赌博起家。

福德化财来生合，得牲贩蚕畜僧道财起家。

父母化财来生合，得卖屋宅之资起家。

勾陈土化财来生合，得卖田产之资起家。

财临旺马，则江湖覔利也。

财临衰 马，则劳碌成家也。

财逢空马，则市井经营也。

禄财旺相，遇刑 冲者，阴处成家也。

贵刃旺相刑 财禄者，凶中得业也。

若旺财加虎刃者，必浊富也。

正卦无财变卦有，或世财死绝，化生旺者，先贫后富也。

正卦有财变卦无，或世财生旺化死绝空破者，先富后贫也。

至于世兄空动，财子无气者，本宫休空，世被日冲，带兄鬼二耗破碎杀者，用财死绝者，用财化空绝死破官鬼兄弟者，六爻无财者，财伏鬼下者，皆主贫也。

欲知何事破家，但看用加兄动也。

兄加龙动，喜悦而破也，文雅风骚，结交仕宦，婚嫁谋官买妾建 造是也。

兄加雀动，是非而破也，言语冲撞结交书吏，出入公门，用财胜讼是也。

兄加勾动，心高而破也，奢架房屋，贪买田产，重叠不明，或托借银两，被人卷去是也。

兄加蛇动，疑惑而破也，倾信妖妄，求神赛愿，演戏设醮，中保牵连是也。

兄加虎动，凶横而破也，丧孝重叠，争斗夺继，诬赖人命，杀伤谋害是也。

兄加武动，不谨而破也，盗贼攀害，被人拖欠，赌博嫖饮，小人妇女，生端扰害是也，此贫富之占也。

若乃家资之多少，则取财爻之纳甲，周先天甲己子午九，乙庚丑未八，丙辛寅申七，丁壬卯酉六，戊癸辰戌五，巳亥常加四之数推之。

俱以本宫出现之财爻为主，不现则取伏财。

如卦有二财出现，则兼取之。

又有大象为本宫之财者，亦取其卦 之干支兼论之。

如壬申戌亥乾，乙癸未申坤，丙丑寅艮，辛辰己巽，戊子在坎，巳午在离，庚卯在震，丁酉在兑是也。

如纯乾卦，二爻甲寅为财，甲九数，寅七数，共十六数，大富，则十进千，六进百，为一万六千也。

中富，则十进百，六进十，为一千六百也，下富则十进十，六亦进十，为一百六十也。

如小户，则但以一水、二火、三木、四金、五土之数推之。

如乾宫寅木财，木 三数，则一进十，乃三十两也。

己上并旺相加倍，休如数，囚死减半。

若太岁贵马福禄聚于财爻者，更益其一倍。

月建贵马福禄，聚于财爻者，更益其半。

太岁刑破财爻者减其半，月建刑破财爻者，减其三分之一。

若贵煞合益，刑破合损，更不增损，止得常数。

又有爻与宫俱空破死绝者，如甲申年，壬申月，甲子旬，庚午日，卜得纯乾卦，财爻刑破绝于岁月申中，死于日建午中，本宫戌亥又空于甲子旬中，虽有石崇之富，不旋踵而倾荡无余也。

又如天风姤卦，六爻无财，巽为木，亦乾宫之财，巽宫二爻下，伏本宫甲寅财，巽卦天干辛，地支辰巳，辛七数辰五数己四数，共十六，又加伏爻甲寅亦十六，共三十二数，大富则三十进三千，二进二百，为三万二千，中富，则三十进三百，二进二十，为三千二百也，小富，则十进十，二进二，为三百二十也，各以十倍之法增之，小户，亦以五行之数，一进十而推之，如前法。

旺相加倍，休如数，囚死减半。

岁月贵煞，与岁月刑破俱照例益损也(出占灯法)。

凡断贵贱贫富，不拘远祖近宗，一本九族之亲，远方乡里之人，官宦下贱之辈，俱依此法断之，又须知吉者，遇死墓 绝胎，刑害克破，则减其福，凶者逢 贵马德喜龙福生合，则减其祸，不可一概言之。

六祸福

王灵经曰，人生所遇祸福不常，胥以六神取之，六神生合，各应其福，六神伤克，各应其灾。

然六神又以占时太岁临爻者为上，月建大六神次之，日建小六神又次之。

凡六神喜逢恩要归垣，克忌神，生用神者吉，克用神，生忌神者凶。

何谓逢恩，龙入水，雀入木，勾入火，蛇入木，虎入土，武入金，是也。

何谓归垣，春龙，夏雀，秋虎，冬武，三九月勾，六十二月蛇，为当权之归垣。

龙入木，雀入火，勾入辰戌，蛇入丑未，虎入金，武入水，为本象之归垣也。

青龙临太岁外动，岁内加官进财进禄。

会天马，同众喜事，加驿马，自己喜事。

内动，加德合福喜者，主孕育婚姻喜庆。

遇凶鬼刑害克破，主喜处招殃。

或因花酒，或作保为媒，或行善愿，或往喜庆之家致祸。

仕宦公门，以升迁，荐举，朝贺，问馈，之失致祸也。

朱雀临太岁外动，有加官进职应举文书之喜。

内动有分离，火惊，口舌官非事。

加兄鬼刑害克破主因怒气生灾。

或文书，或寄信，或喧哗，词讼，或往火场，铳炮流星之类致祸。

仕宦，则或以宣勅，给由文移表章，申详之失，或因讥讽弹劾致祸也。

勾陈临太岁，并贵马财禄外动，主加官禄进田产喜事。

内动，主灾患缠扰，不能摆脱。

加官符必有田产婚姻之讼，加凶鬼刑害克破，主扑跌瘟疫，或改造，或安葬，或因田产，或往墓前致祸。

仕宦，则或以城郭，封疆，田土，钱谷之失，致祸也。

腾蛇临太岁，外动主求谋多戾，外事牵连。

内动，主虚惊妖怪，梦寐不安。

加凶鬼刑害克破主以动土起讼。

官吏需索不已，或以惊惶患病，或见妖怪或病，或梦中魔倒。

仕宦，则或以己有虚诈，人有牵连致祸也。

白虎临太岁，外动，主武职升迁，诸行吉利，经营称心。

内动，主血光，孝服，刀兵横祸。

加凶鬼刑害克破，主往丧家，或战斗宰杀之所，或虎狼之窟致祸。

仕宦，则以刀兵，丧乱，杀戮征巢致祸也。

玄武临太岁，外动，主舟行有盗贼之变，会吉神，则斩获贼盗，或进舟船鱼盐酒醋之财。

内动，主家下阴私失脱，孕妇灾咎，加鬼杀刑害克破，主以水利坑厕，阴人，酒馆花街，或往江湖飘洋致祸。

仕宦，则有渡江涉海，遭逢盗贼，淫宠侍妾，痔漏之灾(月日六神同断)。

七三限

周易玄悟曰，凡大限小限生旺，带贵马德合福禄龙喜财子者吉。

遇死墓胎绝，加刑害克破，虎蛇亡劫吊丧羊刃大杀者凶。

生合身世者吉，冲刑克害世身者凶。

限凶，则宜见德合以救，限吉，则恶见刑害相残。

吉逢冲克，吉中有凶，凶逢解救，凶中有吉。

吉多凶少为半吉，吉少凶多为半凶。

其或吉凶相半，则忧喜俱无也。

又曰限爻动，灾殃易惹，限爻空，身若飘蓬，限值天罗辰，地网戌，加鬼杀者，数年之间，作事昏迷如梦也。

穿王透易曰，限旺则胎福，限弱则孕祸，是犹怀孕在腹，乘时而生育也。

故祸福之应，遇太岁触之而动发。

若问限中是何祸福，则以限神之性言之。

贵人为福，则尊贵扶擢，朝廷徵召，驿马为福，则驰骋四方，致身云路。

德为庆会，合乃成期。

鬼主伤残，墓多蒙昧。

破须倾损，害必侵争。

刑则克伤，冲多摇动。

龙为婚姻孕育，雀见火烛官非，勾乃斗争讼狱，武则奸宄阴私，虎为疾病死亡，蛇有惊惶怪异，依此而断万无一失。

身命取三限法

正卦管三十年，变卦管三十年，互卦管三十年。

每爻五年为一限，共九十年。

如卦值六爻安静，而无变卦者，则正卦管三十年，互卦管三十年，再从升降取卦管三十年。

取之何如，凡在子寅辰午申戌阳时卜者，升初爻于上作卦，如正卦得天风姤，作泽天夬卦断之。

又如乾坤二卦，无互，不可升降者，动则正卦管三十年，变卦管三十年，复以变卦，随阴阳时，取升降作卦。

如前法，管三十年，若乾坤二卦，又逢静而无变者，则正卦管三十年，再以占人生命起卦。

如甲子年，五月，十八日，酉时生人，即从子上起正月，则五月在辰上，又于辰上起初一日，则十八日在酉上，又于酉上起子时，则酉时在午上，酉属兑，午属离，即以酉临午，得泽火革卦，管三十年，再以来占年月日时起卦，如甲子年，正月，下十五日，卯时占，便从子上起正月，则正月即在子上，又于子上起初一日，则十五日在寅上，又于寅上起子时，则卯时到巳上，卯属震，巳属巽，即以卯临巳，得雷风恒卦，管三十年，共九十年。

若年高至九旬已外者，再从正卦，世爻，一年一位，在阴阳顺逆行之，以定吉凶。

按此式，出自庞眉道人易学空青抄本，言此式见于八神筮法，及李淳风占灯法，耶律氏锦囊集三书，世人鲜得其传，故至坤乾无互，与不动不变之乾，则不能通，惟此式为全备也。

大限行运法

大限五年一度，行运世应兼取，单论天干。

如天山遁卦，世丙火，应壬水，火数二，水数一，共三数，则三行运也，即于世上起三岁，至七岁，五年为一限，阳世顺行，阴世逆行(甲丙戊庚壬为阳，乙丁巳辛癸为阴)。

如遁卦二爻阳世，则运宜顺行，八岁至十二岁轮在三爻，十三岁至十八岁，轮在四爻，余仿此。

如孩提未起运已前，即于世上起一岁断之(出管公口诀，管公曰，运，故从天干)。

小限行运法

小限一载一宫，亦世爻起数，阳顺阴逆，亦正卦值三十年，变卦值三十年，互卦值三十年，其无互不变之卦俱从前式取之。

推流年月建法

阳世初爻起十一月，阴世初爻起五月，正变二卦并取，共成期年之运

三限飞行式

正卦，变卦，互卦，各从世爻起。

如卜得泽天夬卦，化雷天大壮卦，互纯乾卦为例。

正卦世爻丁火二数，应爻甲木三数，五行运也。

正卦变卦　互卦

十岁至十四岁　四十五至四十九　六十五至六十九

世　丁酉　大限起五岁至九岁　四十岁至四十四　九十至九十四

二十岁至三十四三十五至三十九　八十五至八十九

廿五岁至廿九　六十岁至六十四　八十至八十四

应　甲寅　二十岁至廿四　五十五至五十九　七十五至七十九

十五岁至十九　五十至五十四七十至七十四

小限每卦管三十年，亦各从世爻起一岁，不如前论五起运。

三限论

人生贵贱贫富不恒，或先荣后落，或先寂后响，皆以其时也。

夫时者，旺衰刑德之所主也。

旺相贵马德合之爻，虽大象休囚，根基不厚，限逢旺爻吉神，亦主所为得意。

凶克刑破无气之爻，纵大象旺相，根基殷厚，亦主蹇滞灾危，起自衰限也。

故大限，小限，遇衰空刑破者凶，遇贵德合马者吉。

或限爻原有贵马德合，临生旺之位，适其爻动，变为死墓绝胎，或变为克破刑害空亡，退神，则吉化为凶。

炎炎之际，忽尔寂寂，且有不测之祸。

如刑冲克害，空死墓绝胎之爻，化出贵马德合，生旺，生扶，退神者，是为有救，祸虽发而可解也。

按长生诀，于日辰取之(管公口诀)。

如寅日卜得坎宫革卦，四爻丁亥持世，为兄弟，坎卦属水，亥又水爻，寅日大象爻神，俱入病乡，故其人必多病，而气禀虚弱也。

至于死墓绝胎四爻，凶尤甚，若贵马德合扶之，犹不免于太岁衰败刑破之年，有重病灾厄。

若有刑破而无救，则将死之期也。

盖限之吉凶，必遇岁君相触而始发。

凡流年太岁与二限生合比和，更遇流年太岁贵马入限旺相，则主奋扬发福，凶限祸亦可轻。

若限在死墓绝胎四凶之爻，更遇流年太岁临限衰处，立便为灾，更看流年太岁到处之限，与世爻刑破之有无，有刑破而无贵马德合救之，不可度也。

如大限在寅，太岁在亥，限爻至长生处，其世虽处衰刑，亦主无事。

若世在生旺贵马德合之爻，更流年太岁贵马德合入限，其年必大发财禄。

如限在申爻，其爻属四凶，流年太岁在戌，又值申金衰处，若世在辰未二位，戌年冲辰刑未，是有刑破也，其人主四月有病，为四月建巳，刑申限也。

世爻属土，四月土绝，故有灾病。

又限在申爻，居四凶之位，看其爻是何亲属，有气无气。

如值太岁无气之年，又被太岁刑害克破者，或爻属父母，或爻属兄弟妻子，则其年先有父母兄弟妻子之忧，后有自身之灾难也。

若限逢 太岁旺相之年，更有流年贵马德合入其爻上，则其年先须父母兄弟子孙发达，妻妾得喜，然后福泽得及其身也(看限爻上是何亲好)。

傍要与世不相刑害克破，乃为吉耳。

又如丁酉年戊申月，甲申日，卜得雷天大壮卦，庚午持世，甲子临应，庚金四数，甲木三数，共七数，乃七行运也。

阳世顺行，即从世上起七岁，乃午限也。

申日火值病乡，又午为匿刑，此人必多病。

若飞宫六亲同居此爻，即断其亲属有病也。

十二岁申限，十七岁戌限，廿二岁子限，俱生旺之爻为吉。

廿七岁交寅限，寅木绝于日建申中，又申日刑冲克寅爻，且临官鬼，名伏刑之鬼，其人若遇太岁巳午之年，必有灾迍。

(木病于巳，死于午也)。

寅德在未，未年稍可，申年酉年，限入太岁绝胎处，若不逢流年太岁，贵马德合解救，死更无疑。

此命所以不死者，为申年驿马在寅，酉年岁德在寅，故虽有极危之厄，濒死而不至于死也。

又如限在午，其爻无气，又为匿刑，其人自入此限，必多忧危灾病。

如太岁在寅(火生)卯(沐浴)辰(冠带)巳(临官)午(火旺)未(火衰)申(火病)年，此数年，虽行衰限，无甚危险，。

惟每年七月(火病)八月(火死)十月(火绝)十一月(火胎)有小灾耳。

(九月午戌合虽墓不凶)。

为流年太岁与限爻生合，未到四凶之处。

若遇酉年子年，而限中本无贵马德合相扶者，必不可度。

为午死于酉，胎于子也。

戌亥之年，尤可度者，以午戌三合，午德在亥，此为勅助耳。

更看流年太岁之前后，有何凶杀临于世上，与限上或丧门吊客官符病符二耗亡劫之类，诸杀各随其凶性，言其祸福，察其限爻，是何亲属，即知祸福临于何人也。

如限爻在午，太岁在申，吊客在岁后二辰，正值午上，申为火之病乡，看午爻是何亲属，必其人七月后有亲属之灾，后有己身之灾也。

又如限在己，居四凶之爻，流年太岁在未，乃火限始衰处，流年吊客在岁后二辰，正值己上，看己爻是何亲属，必其人正月前，先有亲属之忧，后有自身之忧也。

归藏易曰，限带休气，必多疾病，限带囚气，必多狱讼，吉神主限，凶灾自轻，凶神主限，祸 来难免，察其临限之六神，则知祸福何自而起。

八岁君

太岁之流年，祸福之吏神也。

盖身命之卦限，爻之吉凶，俱于占时四值上取之，以为异日祸福之验。

福伏于吉爻之中，祸伏于凶爻之中，伏者不触则不发，故知祸福之发触，以流年之太岁也。

如限爻本吉旺，而流年太岁，又值限之吉旺处，则吉与吉会，而应其吉也。

限爻本凶衰，而流年太岁，又值限之凶衰处，则凶与凶会，而应其凶也。

断带疾延年

官鬼持身世爻，或持用爻，名贴身鬼。

如带破碎杀主有破相。

在乾宫主头而咳嗽之疾。

坎主雨耳，肾家之疾。

艮主两臂，鼻背之疾，带四废，则腰曲背驼。

巽主股膝疝气之疾。

震主气促惊悸之疾。

离主眼目心经之疾。

坤主肚腹胸胃之疾。

兑主牙齿缺唇之疾，又本命爻，带官鬼，加天刑四废杀刑害克冲身世者，必带疾也。

凶杀属木主疯癫。

属水主冷瘟。

属火主心目疾。

属土逢绝气，主麻疯。

属金逢绝气，主瘫痪。

又用爻，世身爻伏鬼，被日辰并起者，主带疾。

坎宫金下伏土鬼，主耳聋。

震巽宫木下伏金鬼，主四肢带疾。

离宫，火下伏水鬼，主心目之疾，加羊刃，必青盲。

坤艮宫土下伏木鬼，主蛊胀脾伤。

乾宫水下伏火鬼，血竭容憔。

兑宫金下伏火鬼，主口疙唇缺，动爻化鬼亦然。

又用爻，世身爻，伏鬼者，为胎里宿疾。

用爻世身化鬼，与鬼克世身用爻者，则后来新染之疾也。

又五杀歌曰，跷哑盲聋(此字：上朔下首)五端，但愁并起值孤惊，旺则必危衰则减，生扶合处一般般，五杀中惟地跷杀，旺则跷，衰则廉疮，其余四杀不分衰旺也。

以上鬼杀，若遇天医天解月解伏福化福者，不可泥此而论也。

辩性情

以八卦论用爻与世爻，在乾直好高，有德有威也。

在坤性厚重，寡言笑，宽大能容也。

在坎心情委曲，巇崄多威，凶则狡诈心乱，事多更变也。

在离明白刚烈，爽直有气节，无气则性暴，作事有头无尾也。

在震志大言高，驰骛声名，凶则心多叵测，胸无定见，心急事滞也。

在巽性和柔，好卑奉，无气则随波逐流也。

在艮吉则安静有执持，凶则事多退缩不前也。

在兑性和悦饶舌，见物多感，好声音酒色，无气则奴颜婢膝也。

以五行论申金，主重义，驰骋声誉，无气则好勇好杀，好音乐也。

酉金，主刚明不苟，无气，则多贪欲，嗜酒色也。

寅木，主雍和，有文章才艺，无气，则执拗散乱也。

卯木，主力健骋雄，刚直不阿，无气，则心毒多机械也。

子水，主清高正直，不好奸污，智谋深沉，无气，则浮浪不实，作事有初无终也。

亥水，主性圆通，与物和同，无气，则谲诈轻淫也，又水旺则性缓，衰则性急，发动，冲动，心多机变，若动逢合住，或临死墓绝胎，必无知觉。

如动逢 冲散，则搏激之水，必是立志无恒，疑惑不定者也。

巳火，主好华美修容，性快，不隐匿，无气性暴慢，生平饶为起灭也。

午火，主强敏无私，好胜，为事急疾，无气，刚暴无终，急终有慢也。

辰戌土主厚重有威望，聪明正直，不信神物，不畏鬼怪，无气，赋性酷毒也。

丑未土，主宽宏廉直，耿介无私，多仁多义(木库为仁，金库为义)，无气，则拙钝无能而已。

以六亲论，动财则好奢不好学也。

化父则忧道不忧贫也。

子世逢空，羊质而虎皮也。

兄持入世，酒囊而饭袋也。

世持鬼杀，笑里藏刀也。

鬼杀逢空，怒中无毒也。

以六神论，青龙则慈和乐易，明敏从容也。

朱雀则快言语，多口舌，带杀则喜生是非，多招诽谤也。

勾陈则厚重有规矩，行事迟钝。

不动，则无转变也。

腾蛇则多心机疑虑，虚浮诈伪也。

白虎则性急不仁，好勇斗狠也。

玄武则阴谋秘算，狡谲多端。

同兄弟，则贪吝。

加咸池，则淫邪也。

龙逢蛇克，媚而不忠也。

虎逢龙克，勇而有礼也。

雀受克伤者，多谤。

蛇逢合制者，多智也。

财合玄，贪财好色也。

子合玄，嗜酒多情也。

兄合勾者鲁钝，福合龙者清和也。

龙衰静，乐饥自得也。

虎加兄，小人跨霸也。

玄加刃，量悭见小也。

燃犀录曰。

逢冲者伶俐，入墓者呆痴，临刑害者多嗜杀，居胎养者欠老成。

空动而无生无克者，率意猖狂，旺静而无克无冲者，抗怀高洁，衰值时辰，器局卑偏，旺临月将，度量渊宏，冲多好斗，刑多好讼。

带贵，则有威德而不狂俛。

带马，则志四方而遨游。

带德则恭俭温良。

带合，则从容和雅。

八纯性宜躁急，六合性必宽和也。

辨身体容貌

鬼谷分爻

六爻　头发

五爻　耳目口　面须手　鼻人中

四爻　胸　背　乳

三爻　腹小腹　臀肛门　腰小便

二爻　股膝

初爻　足

一形体

以卦身为用，金瘦小，火形尖，木形长，土形矮。

水柔而刚且多汗，木旺胖长，衰则瘦长。

土旺矮胖，衰则短小。

勾兄来刑克，必矮子。

金木临死绝，更被刑害克冲，瘦不可言，化出水木鬼，身多湿气酸疼。

土金逢合，行坐从容也。

二头

以六爻乾宫父母为用，辰戌鬼带刑害动，或遇勾兄合住者，主缩头。

临金，头有异骨突出。

以六神定其骨在何处，雀前，武后，龙左，虎右，勾蛇居中，或在四隅。

带刑头有角，金福动必癞头。

木化火鬼，必白癞，或发有节疤。

土头缩，木头长，火头尖，水头多汗。

化木水鬼主头疯，化火鬼主头疼。

乾圆，坤方，震长，巽直。

合则正，克则歪，冲则摇。

六爻带火(此处字：上朔下首)杀，头必带疾，忌临鬼爻。

三发

以六爻震巽宫木财为用，旺发多，衰发少，木发长，金沙发，水白发，土发短，戌土发稀。

六爻与初二爻合，发长垂地。

临雀者赤，临武者黑，临虎者白。

少年则发刚硬，临勾者黄，临龙者滋润整齐，临蛇者卷曲而蓬松也。

四面

以五爻父母为用，乾面圆，坤面方，临寅申巳亥，面尖。

临子午卯酉，面圆。

临辰戌丑未面方厚。

父面大，财面秀美，子面福相，兄鬼面丑劣，或破相麻痣。

水浮肿，金瘦骨脸，火尖削枯燥，土丰额高准，木面青长。

鬼加蛇，面多皱纹，玄鬼，面有黑斑痣，火鬼动逢合，面有疤绊，卯鬼动，面主麻也。

五相貌

以五爻为用，龙貌腻润，虎粗丑，勾局促，眉目攒聚。

雀带笑容，逢冲，则疾言遽色。

武带忧容，受刑克，必是哭形。

凡带腾蛇者，相必古怪，以来冲者断之。

武来冲，地角尖，雀来冲，眼必露，龙冲，左耳异常，虎冲，右耳异常，勾冲鼻古怪。

如无冲，即以五行断之，水为口，火为目，木左耳，金右耳，土为鼻是也。

又如五爻不临蛇，而蛇动来冲克五爻者，则以五类断之。

加兄，项必结喉，加父，面有麻痣，加财，两发蓬松，发卷曲，加鬼，必麻或有破相，加福，耳目口鼻破相，亦以水口火目，土鼻，金右耳，木左耳分之。

六目

以五爻离宫火福为用，临龙，睛点漆黑。

临虎，或虎旺动来克，必白眼。

临勾雀，眼突出。

临武泪眼。

临龙武而被虎冲克，眸子中有白点。

临蛇必害眼，蛇衰，乃鼠眼，衰蛇加鬼，或蛇鬼动来冲合五爻，是吊眼，逢月日冲，睛转不定，动又逢冲，是频睫眼。

离宫，火鬼，带刑害动来伤土，主瞎。

木主花，或吊眼。

金主眇，水主烂，火主露，或赤眼，旺空，一目带疾，衰空，或合性，微小近视。

火旺动，目光如电，金鬼动，主带疾，鬼带月盲杀动，亦带疾也。

七耳

以五爻坎宫子孙为用，木聋左耳，金虎右耳也。

土鬼带刑害动，或勾蛇动来合住者，耳必聋，旺空，一边疾，金鬼，耳响，水鬼，耳出脓，金木化水鬼，亦流脓。

木鬼，阳则耳痒，阴则耳痛。

火鬼，耳生疮，加白虎，带刑害者，耳必缺，鬼带云聋杀动者，耳聋。

八鼻

以五爻艮宫土福为用，旺大，休小，化金木有气，鼻息如雷。

化水多鼻涕，化土鬼，带刑害，鼻塌。

化火鬼，有鼻衵疾。

化木财，多毫毛。

九人中

以五爻兑宫土福动合四爻者，为用。

旺相深，休囚浅。

龙深，虎浅，蛇勾短，雀赤，武黑，或鼻气濡湿也。

十口

以五爻兑宫水福为用。

乾口圆，坤口方，兑宫丑未鬼，带刑害动，阴则结舌，缩舌。

阳则龋齿，缺唇。

化金露齿，化木多须。

阳土逢冲，掀唇。

阴土逢冲，好谈笑。

临勾遇合，懒言语。

临雀旺空，多诳语。

化财，饮食粗。

财遇冲，饮食速。

遇合，饮食缓。

财加龙贵，爱食嘉旨。

水财蛇冲，必如猪食。

土财虎冲，定是狼餐。

木鬼舌大，火鬼声炁短，水鬼言语多涎，金鬼缺齿，土鬼缺唇。

土鬼逢冲者，结舌。

如兑宫金爻被伤，或勾蛇动来合住者，决然音哑(兑为口，金为声)，然必四直皆无金。

而朱雀又空绝者，方可断之。

不然，只结舌，非哑也。

金旺动，声响亮。

空动愈响，动逢合，声则低微，鬼加天哑杀动者，主音哑也。

十一须

以五爻震巽宫木财为用。

火雀须赤，水玄须黑，土勾旺黑短，衰 黄短，金虎须白，或髯如戟，木须长，木财旺动，须多，蛇长而曲，龙长直而不乱，木龙逢死墓空绝，必无须，值死气而逢胎养，微有须，旺则多，而衰必小，又五爻亥鬼动，必须嘴人也。

十二手

以艮宫兄弟为用。

六爻兄弟为肩为大臂，五爻兄弟为小臂。

勾加金，肩必耸。

虎加金，臂有力。

化出火土二鬼，必患搭手。

化出水木二鬼，或被水木鬼刑冲，必患湿气酸疼。

化木臂长，化木而生世克应，必精拳棍。

蛇鬼手曲，虎鬼加刑及艮宫兄弟无故自空者，必折臂。

玄鬼加金，臂必刺字。

金鬼加刃，主刀伤。

木鬼加财，臂酸疼。

木化木，臂多青筋。

木动逢合，臂筋必牵，手难缩伸。

更化兄弟，饮食不便。

化土，臂必短。

四爻兄弟为手掌，水润泽，火枯燥，手心热。

金洁白，土肥厚，或指短。

木多毫毛，或指长。

加龙肌细润泽。

加虎，手粗硬。

加蛇，掌多乱纹。

加玄鬼，或带刑害，掌多逆裂。

加勾，掌厚。

加雀，掌心热也。

十三胸

以五爻火父为用(又曰间爻阳为胸阴为背)。

旺胸阔，休胸狭，合饱满，克凹进。

火化鬼，或动化火鬼，及持火鬼，俱主心气痛，或有灸疮。

水化鬼，或持水鬼，兴化水鬼，胸有汗斑。

加虎白癜疯，加雀勾蛇，赤紫癜疯。

金化金，胸骨露。

水鬼化水鬼，常呕血。

化出金父，必患痨瘵。

十四背

以五爻艮宫阴土父母为用。

土勾旺，背丰厚。

土蛇旺，脊有深坑。

金虎旺，背露骨。

临水兄，或水化兄，及化水兄，食多背汗。

化火鬼，或火鬼来刑克，曾患背疽，衰是灸疮。

值阴土鬼，背跎。

加勾蛇，跎甚。

十五乳

以四爻水福为用。

旺乳大，休乳小。

金水乳多，火土乳少，木乳长，木财，上有毫毛，被鬼刑害，曾患乳瘫

十六腹

以四爻坤宫土父为用。

旺腹大，休腹小。

勾高蛇凹，逢龙见合，腹必下满。

逢玄化鬼，腹常冷痛。

坤宫玄水鬼动，腹有黑斑。

雀火鬼动，红斑。

金虎鬼动，白斑。

化出金土鬼，腹有痞块。

化火鬼，曾生腹瘫。

否则针灸，或生疮痍。

十七小肚

以三爻妻财为用。

值土，脐必深。

值金，筋骨露。

值木财，丹田上有毫毛。

若二爻上有子孙来作合，必与阴毛相连。

若女人化出子孙，在坤宫者，必怀胎孕。

子孙逢冲，将分娩。

临胎爻动，亦然。

十八腰

以三爻木财为用。

值鬼动，腰常痛，或腰软。

衰绝遇合，或无故自空者，主腰软。

值火鬼，常患腰疽。

金刃来刑害，必经刀斧伤。

再加蛇，其痕尚在。

若木带蛇动，女必腰细善舞。

十九臀

以三爻土父为用。

土加勾，臀厚大。

土加蛇，臀尖削。

加冲必凸。

化火带合臀有节疤。

阳左，阴右。

合爻在下，疤在下边。

合爻在上，疤在上边。

合爻是福，疤近小便。

合爻是土财，疤近肛门。

动化木鬼，或木鬼来刑克，曾加杖责，加蛇疤痕尚在也。

二十肛门

以三爻妻财为用。

财化火鬼，或火鬼动来刑害财爻，必有疮毒血症。

化金鬼，则有痔漏。

化水鬼有脾泄症，财带刑冲有脱肛。

二十一小便

以二爻子孙为用。

持鬼，伏鬼，主白浊，尿血，疝气，淋带之病。

化鬼，为遗精，蛀幹疽疮天泡之病。

如巽宫鬼动来刑害，必患疝气。

土鬼化福，必是偏坠。

女人三爻为阴，若持官兄或化官兄者，非是女身。

如子孙逢空墓绝，而四址俱不带子孙者，必石瘕也。

二十二股

以二爻巽宫兄弟为用。

旺腿肥大，衰腿瘦劣。

逢冲善走，旺动，行急耐远。

土行迟，金行稳。

水步小而急，火行急而摇。

值蛇，蛇行，值雀，雀步，值龙，行止端详，值虎，阔步。

金土逢勾，徐行缓步。

动逢 土合，懒于趋跄。

父克，腿瘦。

临木化财，腿多毫毛。

官与日并，腿有疮。

化官伏官者，亦然也。

二十三膝

以二爻震宫兄弟为用。

持鬼，伏鬼，化鬼或鬼动来刑克害者，膝有病，或鹤膝疯，水湿气。

金木酸疼，火火丹土一足大，阳左阴右。

金鬼加羊刃来刑克，主刀伤。

鬼动逢合，膝难屈伸。

鬼化土财，有筋牵病也。

二十四足

以初爻震宫兄弟为用。

阳土脚背厚，阴土脚底厚。

火尖削，金骨突出，木脚板长，水多脚汗。

旺大休小，木鬼动，脚气。

火鬼动，灸疤。

水土鬼动脚烂。

如加蛇虎，又被刑害，及在震害无故自空者，主折足。

水化木鬼，木鬼化水，俱主湿气酸疼，不便行走。

若木鬼化木鬼，或两木鬼来刑克，必经夹棍。

蛇土逢阴鬼，足底凹。

兄弟空动，或爻旺空动，遇四直冲者，脚跟不着地。

兄弟化子孙，为足指，刑则尖，合则正，或缠足。

值金，为脚指甲。

化土，头指相平。

化木，脚长过指。

化火值虎，指甲尖利。

化鬼必损伤。

又初爻鬼加地跷杀动者，空则脚跷，衰亦痒疮也。

女人初爻单则足小，折则足大。

重则先缠后放，交则先大后缠小也。

初爻受刑冲克害，亦主先缠后放。

值父，足大，值子，足小，值财，半缠脚。

兄鬼持克，非歪脚，必有足疾也。

占断寿数

以父母爻为寿算。

凡世爻，用爻，父母爻，旺静而无刑害克破者，必高遐龄。

虽衰而动变生旺，又无克制者，或衰而得月日动爻生合者，俱主多寿。

若持空死墓绝胎，又逢月日动爻，刑害克破者，或用本衰，又动变出空死墓绝胎，与刑害克破，而元神不现者，或元神现而被伤者(生用者为元神)，并主殤殀也。

终寿之年，必用临流年太岁旬空之内，或不犯岁旬空亡，而值流年天克地冲者，亦死也。

以流年月日会局克世之辰，定其死期，或流年太岁，带亡神劫杀丧门吊客羊刃大杀兄鬼，来刑冲克害世，而世又死墓 绝胎于流年月日中者，则知命尽于此年此月此日也。

寿数经验断例

丙辰年丙申月己丑日庚午时，子占父寿，得节卦，安静。

此卦用爻正旺，更得辰年丑日来生，理宜多寿，直至戊寅年，甲子月，癸卯日故。

此年正值甲戌旬，父临岁旬空内，又绝于岁建，死于月建，胎于日建，元神又被寅年卯日相伤，故当终命也。

戊寅年，己未月，戊戌日，戊午时，夫占妻寿，得师卦，安静。

财爻有气，年月日俱克兄，故今无咎，直至丙子年丙申月，庚辰日故，财虽不值岁旬空亡，以遇流年天克地冲，又被岁月日，会而成水局，克制火财，所以终命也。

庚寅年，庚辰月，丁卯日，甲辰时，卜自己寿命，得颐之复。

世动化丑来刑，太岁并寅兄动克戌世，又流年神，飞廉大杀，白虎，在戌，会月虎，日虎，时虎，俱在戌，名为四虎改牙，此极凶之卦，决难免死，故其人病起正月，至四月癸卯日故也。

谓世爻病于寅，绝于巳，死于卯也。

何以不于辛卯，而在癸卯，谓癸水克丙火，卯木克戌土，故应于此日也。

丙寅年，丙申月，丁巳日，丙午时，卜自己寿，得(此处缺一字)之大壮世爻有气。

元神长生，忌神不现，故今无咎，直至戊寅年，戊午月，壬戌日故。

世爻正值岁旬空亡，又被年月日，会成火局克世，且世爻绝于岁建，败于月建，衰于日建，故当终也。

陈希夷安命宫法

安命不论男女，正月起寅，顺数至生月止，即于生月上起子，逆数至本人生时安命，先轮定命宫，后排十二宫。

一命宫二兄弟三夫妻四子息　五财帛六疾厄

七迁移八奴婢九官禄十田宅　十一福德　十二父母

先将正变互三卦，排定十二支神，阳世初爻起子顺行，阴世初爻起午逆行。

轮定命宫，命宫既定，遂从阳世阴世顺逆数之。

假如阳世子爻值命宫，即从主卦初爻起数，阴世子爻值命宫，即从变卦五爻起数。

凡正变互三卦，连环而数十二宫，过而复始。

排十二宫法

正卦变卦互卦

六宫

五宫十宫

四宫九宫十二宫

三宫八宫十一宫

二宫七宫

一宫

阳世顺行法

正卦变卦互卦

六巳

五辰十酉

四卯九申十二亥

三寅八未十一戌

二丑七午

初子起

阴世逆行法

正卦变卦互卦

二未

三申七子

四酉八丑十一辰

五戌九寅十二巳

六亥十卯

初午起

十二宫断

黄金策曰，首论命宫宜旺相，贵人禄马福难量，若值休空多患难，一生顺倒惹灾殃。

兄弟宫中喜旺强，合生身世棣华芳，衰空带鬼无同气，冲克身爻定不良。

夫妇宫中喜旺生，财临子值助吾身，杀刃临爻多怪疾，衰空难保百年姻。

子媳宫中吉曜临，子孙岐嶷有精神，冲克身世多忤逆，衰空杀刃嗣伶仃。

财帛宫中忌破空，旺临财位福无穷，最怕耗神兄武劫，一生得失小人侵，疾厄休空反称心，生身合世必相侵，身克世冲总不犯，最嫌帝旺与长生。

迁移身世坐其爻，迁徙无恒祖业抛，吉曜临之迁则吉，凶星如值枉奔劳。

奴婢宫中喜旺兴，生身合世必多情，福德养奴财养婢，吉神会遇似陈琳。

官禄宫中要吉星，吉星生旺必荣身，休衰恶杀兼兄子，皓首依然一白丁。

田宅宫中喜土金，子孙奕业得相承，水火木星多进退，休空到老素寒人，福德旺兴生世象，一生长得吉人钦，衰空终岁身勤动，凶曜奔忙也是贫。

父母宫宜生旺临，合生身世荫垂深，衰空受克无瞻依，伤世冲身定不仁。

僧道占

游南子曰，僧道之占，亦有别焉。

如其甫欲出家而来占也，但看华盖孤辰，临于世身命爻，而卦中子空财绝者，是宜为僧道者也。

若子财旺动者，卦六冲者，今虽出家，后必还俗也。

其已出家来占者，以子孙为用也，又自占用世，代占用应也。

用爻旺静，带龙喜德合者，吉也。

内外世应旺相生合比和，不受刑害克破者，吉也。

用逢财子福禄生旺者富也。

用逢官贵长生者，僧道之官也。

用逢官贵禄马德合值空者，在玄门，则为法师。

在空门，则为掌教者也。

又卦逢六合者，六爻安静者，世旺身空者，身空不动，而元神旺，忌神衰者，皆安享清福，寿考绵长也。

世应俱空者，身心不定也。

二父克身者，俗家牵累也。

二鬼克身者，灾病缠身也。

世持兄动者，贪财好色也。

勾持身动者，系念家乡也。

虎加身动者，官讼累身也。

雀加世动者，多招舌也。

蛇加身动者，卒暴虚惊也。

武加身动者，被贼冤牵也。

龙加身动者，贵客相扶也。

或候曰，子孙空亡者僧道见之，谓身落空亡，当有大难。

得日辰动爻冲，庶几不死也。

管公口诀曰，金遇木而逢官，必得当朝之宠命。

金遇木而逢福，定为常住之高人。

金遇木而逢兄，兄弟来缠。

金遇木而逢财，得财还俗。

火见火而得子，一定当归也。

又有建造梵宫道院者。

木见木，寺观重重也。

金见金，楼台叠叠也。

水见水，佛殿宜修也。

土见土，僧房宜整也。

火见火，必遇火殃也。

父见父，当蒙勅赐也。

父旺生世者，殿宇巍峨也。

父动化父，与父衰化旺者，必重建乾坤也。

父入乾，宜通都大郡也。

父入坤，宜田野村郊也。

父入震离，宜闹市也。

父入艮巽，宜山林也。

父入坎兑，宜襟江河而依泉涧也。

又鬼动生合世者，宜谒贵也。

财旺生合世者，宜化缘也。

财鬼空绝或卦无财鬼者，乏斋粮也。

应爻空绝者，无施主也。

世财空绝者，不宜买 产也。

又贵临父母者，本师得道也。

父母克身者，蒙师接引也。

世绝逢 生者，得人点化也。

世墓逢冲者，得人开豁也。

兄旺化兄者，从众如云也。

岁临火父，持世生合世者，宠锡忽颁也。

又若招徒，以子孙为用也。

子旺生合世者，徒得力也。

子临死墓 绝胎，而刑冲克害世者，愚痴而背逆也。

子临空破者，从有灾也。

子伏鬼化鬼者，从带疾也。

卦值游魂归魂六冲者，不久遁去也。

又有云游访道者，但得日龙与月虎，动临身世命，或日虎与月龙，动临身世命者，是谓龙虎交驰，宜访道也。

游魂卦而世带劫刃者，世在五爻带亡劫者，道路灾迍也。

世应相随者，不返家乡也。

身世命值龙马者，江湖得志也。

值福合鬼者，四海驰名也。

值兄合勾者，身填沟壑也。

值武临财者，没命波寿也。

值鬼合虎者，途遇强徒也。

值父合虎者，荣归故里也。

又有密地修证者，但世持福德生旺，在既济未济卦者，或在壬午癸巳丙子丁亥四爻者，或世持火子，伏水化水者，或世持水子，伏火化火者，俱为坎离既济，宜参禅坐关打坐运气也。

子孙旺动，生合临持身世命者，成功行满也。

身世命爻，值空死墓绝胎，及被四直与动爻，刑害克破者，难守戒行也。

身冲世动，与六爻乱动者，心摇惑也。

兄动克者，谤讪兴也。

鬼动克者，灾讼作也。

卦中上爻(六爻为天)，与父母爻，动来生合身世命者，必天祐而人护也。

又有修真炼性者，缁衣以金为主，世身命居乾兑而值申酉者，吉也。

羽士以木为主，世身命居震巽而值寅卯者吉也。

世身命爻安旺者吉。

卦无身者，难成正果，世空破者，不登道岸。

鬼化子者，先难后易。

子化鬼者，有始无终。

日龙与月虎，或月龙与日虎，同临身世命爻者，是谓降龙伏虎，必炼丹而得道也。

卦值内水外火(未济)，或内火外水(既济)，是谓火降水升，必面壁而成功也。

世值升爻，登上界也。

身居降象，堕阿鼻也。

世持水福，而伏火化火，或持火福，而伏水化水者，必飞升也。

世持水鬼而伏火化火，或持火鬼，而伏水化水者，必坐化也。

世持水福，加龙动者，羽化而登仙也。

世持火福，加虎合者，遗蜕而不坏也(管公曰，身空遇火，得火燃身)。

又有僧道还俗者，子财两动者，宜也。

游魂化归魂者，宜也。

财子生旺持世，生身，合命者，宜也。

官动克世身命者，多灾讼也。

兄动克世身命者，用耗失也。

身世命临空死墓绝胎，又被刑害克破者，还俗开斋之后，灾痗薦臻，寿元损坏也。

随官入墓者，若祸难逃也。

助鬼伤身者，贪淫受累也。

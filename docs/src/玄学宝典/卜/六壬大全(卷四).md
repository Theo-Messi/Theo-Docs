---
title: 六壬大全(卷四)
editLink: true
---

## 《六壬大全》巻四 歌赋（二）

括囊赋

一气初判，二仪肇彰。设四时以成象，布六壬以配方。吉凶本末之端，生于好恶；祸福推移之始，造用柔刚此明加临生克之端，相生之道，刚柔之意吉凶。

原夫黄帝遭孽于蚩尤，玄女降灵于风后。以月将加于正时，用五行论其克贼。加临地局内外，别于阴阳地局法，用起干为阳为内，起支为阴为外也；运转天盘逆顺，分为南北亥至辰顺，巳至戌逆；所用稽疑，来方为准看来方上神合于日辰也。

先立课体得何象，次观神将之是推。贵人小吉，传中皆云其吉；太乙螣蛇，始末咸谓乎危。如是则推索幽微之吉，惟详探深浅之辞。害挟太常，动止则尊亲有讶；徳乘朱雀，谋谟而官吏无亏朱雀乘德神为用，与贵人合，投书必来，听望信必来至也。

复有勾陈带剑，白虎持丧勾陈乘金神克日干，大凶；白虎乘丧门杀克日，亦凶。青龙被克兮财寡，六合负喜兮婚良青龙乘金神内战，又值空亡，无财；六合乘天喜，与日相生，占婚吉矣。武作浴盆，抱病魂归逝水；空持传送，望信仆造回廊。太阴巳午兮被辱，天后辰戌兮孕妨。月厌六丁，往往家招怪异；遦神本命，频频梦主惊惶。

首视火鬼，次审金杀；宅中防火，事主破碎。直符、飞廉、天目、火光、天怪、天鬼、遦魂、月宿，号为八妖，宅必见孽。贵人刑处，辰加孟而成妖；华盖到宫，知是岁而起复月将加时，子落寅申卯酉，是四足为怪。加巳午厨灶为怪，加辰戌是产鬼，加未井怪，加丑主伤牛马，加子鼠怪，加亥宅神。时有休囚死衰，兄弟妻儿。旺相比则人是，休囚气则物为。

干禀长上，支云贱卑。支克干而尊祸，干制支而幼疲。上下相生，居处而内和外睦；将神遇合，访寻而主喜客怡。莫不课象渊源，在乎天乙传归。前理皆眀显递，于后情多塞窒用在天乙后，传归天乙前，先昧而后显；用在天乙前，传归天乙后，主先明而后暗。又看逆顺也。。贵临魁罡，论公而易换有司；复诣从冲，谒贵而动摇他室。

式体既定，来情多猜。任信多知动静，返吟况是往来。元首尊神，所作仰为领袖；空亡阴鬼，加谋转托梯媒。龙战不离于门户，玄胎欲卜于婴孩。不备无淫，必有阴私而起谮；拔茅连茹，何妨类聚以求财。天狱囚禁，三交暗灾。昴星归去而防险刚日出灾，柔日归忌，遦子商贾而未回。斩阫逃窜拟速疾，乘轩宠招非徘徊。三奇六仪交重，连绵喜矣；四杀五墓相冲，不久哀哉。

爰及见机、察微、赘婿、乱首，见机取舍宜变通，察微暴进逢殃咎。日临辰位，招两姓以同居；支就干宫，寄一身而匹偶。必见灾生九丑，祸起二烦。得絶嗣兮妨父母，见无禄兮少子孙。奄奄枕席难痊，奈逢魄化；恍惚精神不定，必值飞魂。其有曲直、炎上、润下、从革，遇吉将而朋从，见凶杀而支折；或主公讼，或遭难厄，内出外而己求，阳入阴而彼索。用神得墓，长生末以无忧；吉将入传，帝旺终而有获。及乎弹射日克、蒿矢辰凌，望行人至有矣，想求事成罕曽望行人至求事不成。贵人顺治徳扶，忠臣孝子；天乙逆行杀动，便佞交朋。

况夫课例极繁，究推奚尽？苟贵杀而可慿，乃神将之在神。时逢土旺，乘天后而失衣；气涉水休，带土神而伤肾。玄武乘午兮职转，白虎申酉兮讼争。罡作太阴，奴婢乃非淳朴；申为朱雀，阴书必起途程。螣蛇巳午而怪梦，六合寅卯而亲情。水遇雀蛇，多横死于非命；木逢勾虎，必栋折于三刑。阴作大吉兮僧愿，戍为白虎兮犬惊。勾陈卯寅兮论讼，寡宿子午兮孤惸。龙带胜光，壬癸日妻怀姙孕；常携小吉，申酉辰首饰簮缨。丑到戌兮足疾，寅加巳兮竈更。土克水兮潺潺，金伐木兮丁丁。相生相克之元，视于衰旺；有吉有凶之本，分尔轻重。善恶有期，进退相庆。占宅兮忌克人，问疾兮怕入墓。论公讼兮恶狱留，迁官爵兮湏印绶。阫遐门远，占行客而未来；阳少阴多，产男儿应不悞。夺标望荐，卷策须合乎主文；越省登科，传末须逢于帝坐。

噫！术之至幽也，莫深乎课；道之至远也，只在乎心。心既遯于玄妙，课亦通乎古今。无常德兮不为卜，有正已者乃可为。占欲求夫感应，志其在乎精严。

云霄赋

论人生五行之祸福，详课体克战之兴衰。相生则喜，克战为危。月将与地分分其高下，人元与贵神定其尊卑。臣犯于君，已欲侵人；君陵臣下，人来害己。人元克六阳之神，阳男有祸；天干战六阴之将，阴母逢凶。泉沈蛇马，定生眼目之灾壬癸为龙泉，巳午为蛇马，亥子加巳午上，故有眼目之灾。；虎负冈嵎，必主羸瘦之症甲乙木克辰戌土。红马登途，行商外病丙午火克庚申金；赤蛇入户，闺妇内灾丁巳火克辛酉金，主暗昧之灾。西女来东户，狂病伤蚕辛酉金克乙卯木，蚕不收也，主风瘫之狂病；白道映緑林，老翁损赌庚辛金克寅卯木，寅为山林，申为道路，损害老翁者，神树寅木也。东方贼子，园中盗粟偷孳卯加丑，丑乃金库，又为粟园；未地勤儿，店内搬食弄酒未地井宿，乃酒食之神，小吉酒店也。

产痨病患，因井宿入天门；鬼蛊气残，为土星填北海辰戌土克亥子水也。土牛逢江猪，贼人自败丑属牛，亥属猪，乃丑入亥也；火宿遇波涛，阴妇井溺丁巳火入亥子水也。南方赤乌丙午火怕逢壬子水也，怕北海之浮波；东地青龙，畏西方之恶吼青龙畏白虎也，甲寅木见申金也。龙虎交加，老来伤害；邱坟倚叠，衰后独孤辰戌重加是也。天塿为僧道，犯阴后必主奸淫辰戌为天塿、寺观，若六合、天后、太阴临，或值天空，奸淫之兆。又卯酉为门户之神也；金井饮牛羊，牧坟冈定然鳏寡丑未辰戌相加，丑未为牛羊，辰戌为坟冈，金井乃未也。犯之主二姓三名，男鳏女寡。青龙入户，接脚老翁为夫寅入卯主接脚夫也；神树临池，应得阴人财寳寅入亥，男得阴人财物也。

负水浇林木，徒养他人；扬波溢苑中，终伤自己子水至卯为死，又子卯相刑，水浮泛溢故也。天门木户，相见两和指卯亥也；醴酒玄浆，相调两便未为酒，亥为水，未亥和合富贵昌盛。内室专权，有僲女跨云之象巳到寅也；行商得利，逢坤门洒酒之徵未为酒神，加坤方主利禄非常。木象化天门，经营自变未土克亥水，亥旺得卯三合成木象，是化于天门也；白虎嫌黒水，祸患相仍申虎到亥水之乡，是金体衰，必有祸患。当途决水，享耄颐之遐龄申为道路，水至申旺，金水相生而有眉寿；生地安坟，乐绵瓞之旺续辰戌为坟，加申取生意也。阴人疤面，赤蛇走入金门巳加酉，丁加辛；美女失音，白雉飞来巽户酉加巳午克之，主有此兆。

玉女游斗宿之宫，阴权大富酉与丑三合丑为巳午克之，主有此兆；牵牛至金门之路，血畜尫羸 丑至酉而无气。仙女游园，乐生产充盈之兆巳火又女宫，至丑乃囚火生土，而财帛充盈。土牛奔火，恐亏负暗昧无言丑土入巳，丑为巳火之炔，未为木墓，必伤身也。土多乏嗣续主孤独也，水盛好荒淫水泛滥也。木众枝繁，金多体折。火气炎炎，火多性躁。水形汩汩，性主必柔。五行大忌结胎逢刑，四位切防无权交战。金临丑地，木人遇肢体不全水旺若木人遇之，主伤筋损骨，肢体不全；水至申宫，本命值飘泊无定水旺若木人遇之，男主为盗，女主娼淫。火炽伤金，边塞宾士之子；卯荣破丑，田园耗散之人。独木遇三金剑刃，严防有鬼祸；一金遇二火铄销，切备值天灾。孤土入败绝之乡，见木多传尸久患；弱水临休囚之地，逢坤常呕血之忧。五行最要相生，四位偏嫌杀战。果尔留心留意，自然无惑无差。

三才赋

金口玄妙，入式幽微。能决有疑之事，先知未见之情。指方定位，神将成课体之机；验煞推元，吉凶妙鬼神之用。干神将位，当立贵贱尊卑；四象三才，须分高低上下。干克神而剥官，人谋害已；神克干而进职，已欲侵人。将克神不求才当言身病，神克将非捕盗必主妻伤。位克干而神克位，病疾官灾；位生神而将生干，求财喜庆。将克干方，损妻妾而牛失马倒；干克神位，防盗贼而财散人离。位生干兮，印绶迁而子孙弱；干生位兮，嗣续旺而名位卑。本音全见，妻儿难保长年；妻旺官衰，父母恐防不夀。金纯而道途分异，木全而官事纒身。水多败散，主痔病儿童；火盛惊忧，应伤残妇女。纯土乃丑妇当权，孤立则尊人不利。土入木乡，争讼田宅之兆；火加水上，生育产难之惊。水入土乡，疮灾牢狱；火临金地，劳患纒萦。金加火上主销熔，木到水中为飘荡。水临火地，寒熟往来；木入金宫，口舌争辨。水加土上，争竞田畴；土入水中，多生肾病。

欲尽吉凶，再推神将。大抵功曹主文书木器，传送为资讯行程。太冲盗贼及车船，从魁金银与奴婢。辰为鬬讼兼主犯丧，戍乃奸欺或称印绶。登明徵召，太乙非灾。胜光鬼怪连绵，神后奸淫牵惹。未为衣服筵席，丑为田园苑圃。大吉小吉为勾陈，争讼田宅；河魁从魁化六合，逃亡奴婢。寅辰若遇勾陈，官刑禁系；亥寅如逢白虎，疾病惊忧。子卯与玄武同传，当逢贼盗；巳亥逢驿马并驾，在路奔腾。丑未之临朱雀，口舌呪咀之非；未酉之加隔角丑寅、辰巳、戌亥、未申入之者也，夫妇休离之患。魁罡临处，多生词讼；申午并交，常有狐疑。

原夫天乙所占官宦，遇克必定官嗔；螣蛇为卜惊忧，逢刑决然火怪。朱雀文书口舌，六合喜庆婚姻。勾陈主鬬讼勾连，青龙应婚姻财寳。天后奸心暗昧，太阴雔晦阴私。玄武防盗贼之侵凌，太常有酒食之筵会。白虎主死丧之道路，天空主欺诈之逃亡。将神更忌刑冲，干位仍防带煞。将带神兮神带将，于中玄妙；干被刑兮位被煞，就里幽微。天上神将，有加临幽显之微；地下支元，有雔伏不明之意。

是故太岁受克，尊人有不测之灾；月建遭刑，兄长有沉溺之祸。凶神同居白虎，哭泣临门；丧吊相并鬼乡，哀戚动地。月建号曰青龙，遇吉将资财进益；月破名为白虎，逢凶神疾病崩催。枉横死于灭祸阳月前三辰为大祸后三辰为灭门阴月前二辰为灭门，后三辰为大祸，即平收也，淫乱发于奸私。破耗失畜亡财岁前五辰为小耗，六辰为大耗，即执破也，青龙添人进口。邱墓丧车并煞，病者必临孝帏邱者，春丑、夏辰、秋未、冬戌。墓者，春未、夏戌、秋丑、冬辰。丧车者，春酉、夏子、秋卯、冬午是也；德合解神诏赦，囚人定主脱灾。天医宜占疾病，丧门不免惊忧。遦魂哭煞，非灾有准；亡神月厌，祸患难逃。星月为刑为煞，太岁为祸为奇。天马驿马入垣，所占迅速；孤虚死气同传，谋举逗遛。徳合生神临用，占事有成；煞并天空四课，有像无依。五行衰败之乡加临，人情断絶；四位生荣之处相逢，事体光辉。将神沐浴之处，所占事为露机。功曹加毕昴之位，河魁属氐房之方，重阫用锁于西方，见金则斩阫不闭寅卯加酉为阫，上乘金将为斩；设隔致防于东位，见木则毁隔无防阫辰戌加卯为隔，上乘木将为毁隔。酉加卯上为锁称，上再见火破锁名申酉加卯为锁，上乘火将为破锁。武与壬子窥户卯酉上为窥户，当忧盗贼；白虎同传送临门，须防疾病子午卯酉上见。煞神既定，象类更详。合局则事从众起，分局则分劈支持。重迭则事多重迭二三神将同，上下交克，交互则宛转无依。若占脱走逃亡，别课体兴衰可见；如占求财见货，视将位有气方知。进表投书，详君臣察其善恶；战鬬博戏，认主客定其输赢。贼盗若值孤虚，追之莫捕；死气加诸墓絶，病者不愈。详天禽地兽之形，察人间雔伏之状。明此祸福之原，细究五行之理。

《兵吉百炼金》目录

十干寄宫歌 贵人歌 十干寄居图 卦体 发用吉凶 出军择日 出军忌日 出军择时 闻惊应敌 宿野安营 行择吉道 察贼所在 途中察贼 疑贼前居 抽军避寇 渡关见贼 占贼来否 占贼去否 突围出处 占今日占否 占定胜否 敌使虚实 劫粮觅水 奸匿 行险 访密 渡河 斗柄所指 交月将法

目录终

十干寄宫歌

甲课寅兮乙课辰，丙戊课己不须论。丁己课未庚申上，辛戌壬亥是其真。癸课原来丑宫坐，分明不用四正神。

贵人歌

甲戊庚牛羊丑未，乙己鼠猴乡子申，丙丁猪鸡位亥酉，壬癸蛇兔藏巳卯，六壬逢马虎午寅，贵人得此方。

十干寄居图

丙戊　丁己

巳 午 未 申 庚

乙　辰　　　 酉

卯　　　 戌 辛

寅 丑 子 亥

甲 癸　　壬

卦体

用兵先卦体，宜知九课情。元首利客事皆实凡一上克下为用，卦名元首，主臣忠子孝，问事皆实。此时行军，利客不利主，重审利主后举亨凡一下克上为用，卦名重审，下凌于上，事多不顺。此时行军，利主不利客。知一贼近宜和好凡比用者，卦名知一。比者，近也。占贼、占人皆在近邑。此时出军，进退狐疑，事当和允，涉害忧疑机要明凡涉害为用，卦名卦害。谡察其微也，作事稽留，忧患难解。此时出军，当审而机动。蒿矢宜主弹宜客，彼此无功祸亦轻凡神遥克日，卦名蒿矢；日遥克神，卦名弹射，比无所中，凡事皆轻。此时出兵，虽凶无畏。我欲攻彼，亦不能中。大抵蒿矢利主，弹射利客。虎视关隔蛇潜伏凡昴星为用，卦名虎视，刚日主动，柔日主伏。

此时出兵，刚日防忌关梁，柔日利于隐伏。若攻讨，彼亦潜伏，任行信止各安兵凡天地伏吟，诸神各归其位。刚日欲行中止，柔日伏藏不起。此时出兵，关梁阻塞，贼不出境。合者将离，居者将移，各安其境之象。由来反吟多反复凡天地反吟，诸神各易其位，祸福从外来，子逆臣奸之象。此时出兵，事多反复，尤宜审忌，八专奸邪敌必争凡八专为用，阴阳共处，主客不分，此时出兵，遇敌必战，要持正为吉。别责借途宜外助凡别责为用，借径而行，倚伏别物，此时出兵，要有外助方可，否则败怯，诸般大体最须明。乙合龙常为用吉天乙、六合、青龙、太常发用为吉，更兼旺相必成功课体最要旺相。

发用吉凶

偶闻惊报，即以月将加时起成四课，看发用吉凶，便知胜负，或战或守，在为将者秘之而已。

用起天乙，将军大捷，开地千里，敌人畏伏。

用起螣蛇，兵卒惊骇。上下相克，士卒死伤。

用起朱雀，士卒惊恐，妄作口舌。

用起六合，将兵大胜，得子女玉帛。

用起勾陈，士卒战死，车折马伤。

用起青龙，将军大胜，得敌人邦国府库。

用起天后，将不战自败。

用起太阴，士卒怯弱。

用起玄武，军兵逃亡，战斗不利。

用起太常，将军大胜。

用起白虎。士卒死亡，

用起天空，为敌欺诈，士卒不利。

以上更看所乘之神，若吉将者，但相生为吉，凶将不利。若神将相克，来祸，是谓内战，不暇害我也。即前乙合龙常为用吉也。

出军择日

其法，天罡加月建，亥、子、申、柘、寅五神所临之日为吉，定执危成闭五日是也。丑戌二神所临者非也。《经》云：“建破平守俱不用。”，今丑戌所临乃破、收也。

择日天罡加月建，看其神覆用其军视十二神所临之处断休咎。岁对登明神后下以亥子下为岁对，岁前头下酉兼申以申酉下为岁前。河魁临处为天府，余神相逢不利人余神者即卯辰巳午未五神，所临处俱凶。天仓大吉加堪用大吉下为天仓，日辰在七神所临之下并宜。

出军忌日

乙巳丙辰丁巳日，癸亥宜令莫出军。建寅逢六卯当七，累数加之是恶神天乙绝气日，正月初六、二月七、三月八、四月九、数至十二月是十七日，每月内忌之。每月四朝并十九，二十八行皆有逆。更有往亡须若避，不忌前途伤害人六穷日，每月忌初四、十九、二十八。往亡日，正寅、二巳、三申、四亥、五卯、六午、七酉、八子、九辰、十未、十一戌、十二丑。莫犯章光四绝日章光日，孟月乙丑，仲月丙寅、季月甲子，即归忌煞也。四绝日，春庚午、庚申、乙亥，夏壬戌、丙寅、丁亥，秋甲辰、乙丑、辛亥，冬丙午、壬辰、癸亥，亦名四穷，无用空亡五帝辰空亡者，截路是也。五帝日者，即五帝死葬日，甲戌、壬戌、己卯、乙卯、戊午、壬午、辛酉、丁巳、壬子是也。忌辰者，乙巳、丙辰、丁巳、癸亥日是也。

出军择时

兴兵须要选时辰，唯有神藏煞没真。孟月甲丙庚壬取，仲月辰巽及乾坤。季月乙丁与辛癸，即此择时煞不论谓四煞没于四绝也。

何谓神藏最为利，贵人须要登天门贵人临地盘亥宫，则螣蛇落水，朱雀破头，勾陈入狱，天空被剥，白虎烧身，玄武折足，是六神藏于六合，最为吉也。

螣蛇出穴缘非吉，白虎登山是凶横。截路拔刀凶可畏，飞扬反戾总难容。暗金伏断为凶曜，截路空亡也莫逢。都将月将加时看，更得吉神最为功暗金伏断煞，在《禽遁书·雷霆书》内。

闻惊应敌

闻惊之日切须记，兵朝即在本日存。时日果何择？即用其子孙如甲乙日闻惊，宜用丙丁巳午时，出兵大胜。缘甲乙木事，畏金为贼，故用火制之。是用惊日之子孙是也。若用克我者，其军必主奔如甲乙日闻惊，用庚申辛酉时出兵，必主败亡，是用贼我也。

野宿安营

日晚行疲欲建营，支干逢墓不安宁注曰：日辰上有辰戌丑未加之，是为逢墓，当夜有贼兵至，宜防之。若当季之墓神，如春未、夏戌、秋丑、冬辰是也，逢此或空营设伏以待之，或别寻吉地以迁之。卯辰巳等宜防贼，兵书说此是三刑。若见魁罡为恐怖注曰：辰为天罡，戌为河魁，二神临日辰，当夜有惊怖，将兼龙虎虚遭惊注曰：辰为龙，寅为虎，二神加日辰，主夜遭虚惊，螣蛇、白虎亦是龙虎，加日辰亦防贼至。大吉临干宜急去注曰：丑为龙虎，若加临本日干，不宜安营，急宜移之，不逢斯将即堪宁注曰：不逢三刑、五墓、白虎、魁罡，及丑不临干，安营大吉，旦暮安宁也。

行军择道

遇寇途中择路行，胜光为武休北征注曰：凡行兵择路，先看玄武所乘之神。如胜光火玄武乘之，不可向北方水乡用兵，谓火畏水故也。见木为之忌申酉玄武乘寅卯不可西征，谓木畏金克也，庚辛南征不宜兵玄武乘金神不宜南征，金累火克也。水不宜向土，土不宜向木地。玄武畏方为危地玄武所畏之方为受危之地，不可征进。又《出军择道》云：“视日辰行年上神能制玄武，攻贼不敢敌。”军帅须得会其情当审五行之情状。军行择路实多途，更以阴阳作岁模亥卯未、巳酉丑为阴岁，申子辰、寅午戌为阳岁也。阳岁大吉来加上阳年以丑加阳岁君，阴岁还将小吉铺阴岁以未加阴岁君，俱顺行。丙壬之下为人道丙属巳，壬属亥，天罡巳亥所临之下为人道，甲庚之下是天居即天盘寅申下是天道也，宜往之。

察贼所在

闻贼未知贼所在，加时春乙夏居丁乙干寄辰官，丁干寄未宫。秋辛冬癸名天目辛干寄戌宫、癸干寄丑官，贼当在下伏其形闻贼以月将加时，视天目所加之方，贼在其下。天目者，春辰、夏末、秋戌、冬丑是也。春占占寻辰，余仿此。途中前后疑逢寇，大吉所临知贼程丑为大吉，月将加时，大吉临处即知贼驻向。临于子午太冲下丑临子午，贼在卯下，若加辰戌伏登明丑加辰戌，贼在亥下。寅申定是居参宿参者，申中宿也；丑加寅申，贼在传送下，丑未必应藏轸星大吉加丑未，贼在巳下，轸者，巳中宿也。卯酉河魁下潜伏大吉加卯酉，贼在戍下，巳亥还在大吉停丑加巳亥，贼在丑下。带刑旺相难冲击在处或刑日辰，或旺相不可攻击，设法抽军别路行既不可击，当卜吉路而行也。

贼近我军推前后出兵临敌，不知贼在前后，或阴有谍间，不可不占也，加时占测用防奸以月将加时，方知敌奸，便于进退也。巳申子卯临支后巳申子卯四神，内有一神临支辰者，贼在我后，当反营以待之，立在干头已去前上四神有一神加在干上，贼在前，去当备前，不临支干，前后无贼。干若居支寇当道日干加辰上，主贼正当要路也，支若居干随我轩辰加日干，主贼随我后来，急宜回营以待之。恐寇埋伏军要程若欲行程，恐有伏兵，以月将加时占之，支干上诀最灵通干支手上一诀鬼神通其灵应。巳申子卯支干伏四神有一神加临支干者，是为鬼神通其吉凶。敌寇奸邪布伏兵即知敌寇有伏兵，宜谨防之。四字不临，无伏兵。旺相带刑逢必战旺者，春占得卯，夏占得巳，秋占得申，冬占得子。

相者，春火，夏土，秋水，冬木，季金是也。刑者，子卯刑之类。逢旺带刑，必战，休囚空亡不敢征休者，春水，夏木，秋土，冬金，四季火。囚者，春金，夏水，秋水，冬土，四季木是也。空亡者，甲子旬戌亥空，余仿此。若逢此，我不敢战，宜固守。干伤前伏支伤后支上神克干并干上神，干受伤，伏兵在我前；干上神克支并支上神，为支伤，贼在我后，支干俱损莫冲惊若干上神克干，支上神克支，谓支干俱损，前后俱有伏兵，固守吉，战则凶。

抽军避寇

贼势凭凌我未强注曰：若途中逢贼，他强我弱，抽军回避看天罡以月将加时，看天罡落在何字上，以避其强猛。系孟直须从右隐辰为天罡，如加寅申巳亥之孟神，从右道隐而避之，吉，仲季回军向左藏子卯午酉为四仲，辰戌丑未为四季，天罡加此八神之一位者，向左藏之无咎。从魁小吉太冲地酉为从魁，未为小吉，卯为太冲。此三神者，为天之三门，再为除定开危，是天门地户庇护，天上加临逃难方。以月将加时，看天盘卯酉未三字落在何方，向之可以避难也。如遇旺方，不可驻，春不宜东，余仿此。

渡关觇贼

见贼行程渡彼间两国相战，不知彼情虚实，差人越渡，间以觇之，行年岁月日冲难忌去人行年并太岁、月建、日、时冲破之方，不可去。将军与去人行年相冲亦同。诀曰“凶不凶，视破冲”也。支干上将休囚恶如春三月差人，日辰上见水神将，谓之休；见金神，谓之囚，逢此不可往，主凶，旺相相生去即安若秋三月，辰上见金神将，谓之旺；见水神将，谓之相。逢见旺相，渡关即安矣。

占贼来否

贼欲相凌切要知，游都作限用占之。游都甲己当在丑注曰：甲己二日丑为游都，以月将加时寻丑，余仿此，乙庚在子丙辛箕乙庚二日子为游都，丙辛二日寅为游都，箕者是寅中宿也。丁壬居巳言非谬丁壬二日巳为游都，戊癸向申更莫疑戊癸二日申为游都。游都伏日今将到假如甲午日占，以月将加时，如丑加本日甲，谓游都伏日，主贼今日来。如丑加午支亦然，前支一日在明期如游都加支前一神，贼明日来也。二三依次须防御如游都加支前二神，第二日贼来；加支前三神，第三日来也，若临前四不侵围游都临前四辰，主贼过去不来也。游都旺相支干畏假如春三月丙辛日占，寅为游都，是旺；丁壬日占，巳为游都，为相；加本日干支，占贼势甚强，是为畏也，宜避之则吉，贼势凭凌难守持游都旺相主贼必来，勾陈克游都贼亦败，不然主难守御，宜急避之方可也。

游都和处喜降卒游都落处上下相生，必有降卒，畏下难侵大战时游都临所畏之方，主彼、父子不相亲，中外不相信，贼不敢侵，我应大战，我胜彼负。若以游都临受制之方为彼胜，则谬矣。居在东南灾稍重若游都属木火加东方猛烈兮坚城垒，居西兮速备关津，为得相气也。临之西北祸当微游都临西北，其贼迟疑未进，可息兵劳士。若临北方贼归本家，宜安息。不见游都视天乙如游都离日辰远，谓之不见游都，当视天乙贵人加日辰否，临日还如都将推如天乙加日辰，贼亦来。不临不来也。子辰巳未加今日子为神后，辰为天罡，巳为太乙，未为小吉，如加今日支干，贼到倡狂疾似飞主贼来疾而去速也，或半路而回。

占贼去否

传闻贼去问疑奸报闻贼去，恐奸媒作诱，不可不占，专寻斗罡系处占看注曰：斗者，天罡也。月将加时，天罡落在十二辰何字上。加孟未行加仲发天罡加孟贼尚在，加仲已发主路行，加季如今向远山若天罡加季神，贼己远去矣。大吉临干将出界一法，视大吉临干，主贼出界，不论天罡。又一法，大吉临干，贼出界，未到犹自在吾关如大吉不临干，不过干，犹在我关住也。

突围出处

或被兵围不须忙若陡然遇贼围，不必惊忙，东走西奔，乱撞取害，当凝神以占之，加时出路望天罡太公曰：“行兵千里，斗到必通。”斗者，天罡也，以月将加时，寻天罡下一宫而可出。若天罡方无路出，可寻三宫时，三宫时者，是亥子丑也。若值绦宫申酉地以月将加时，若亥临子午卯酉为绦宫，军宜向天上申酉下出，明堂时往太冲方子临子午卯酉，为明堂，宜向天盘卯方出。玉堂宜出天魁下如遇丑临子午卯酉，为玉堂，宜向戌字下出，利若锋芒人极张谓军履险危之地，忽逢豪强之贼，势雄不可当，向天罡可出，此为人极张也。日辰上将相生吉注曰：伤不伤，视阴阳。若被兵围，日辰上将神相生者吉，相克如今有损伤若日辰上将神战克，又制日辰，必损伤，用兵者宜审之。

占今日战否

两军相守已经时谓两军相持，安营极久，今朝忧战始占之以月将加时，战不战占之，则吉凶可知矣。勾陈克日刑冲斗如勾陈乘神克日辰，又逢刑冲日辰，主战。刑者，如甲子日勾陈乘卯是也，不克无刑各护持《经》曰：“斗不斗，勾陈辏；杀不杀，相刑压。”勾陈有刑则战，否则不战。大吉小吉支干上丑为大吉，未为小吉，二神有一神临支干，两军俱解固疆围主两军俱解不战也。斗罡加孟须坚守天罡加孟，宜坚守营垒，加仲相伤彼此疲天罡加仲不利出军，急宜谨备。临季出军攻击好若天罡加季，宜出兵急攻，主大得胜回，得胜名之是顺机是用兵取胜之顺机也。六害来加年命上六害者，寅巳、卯辰、丑午、子未、酉戌、申亥是也。若主将行年本命上见六害，再与凶神并者，当日时必败，此时攻战自遭刑遇此刑害，必遭刑伤，为将者不可不审也。

白虎若并凶更甚，日辰还忌切须明日辰上亦不可逢六害白虎也，慎之慎之！《经》曰：“败不败，视六害”。战雄用起春寅胜，夏巳秋申冬亥升注曰：雄者，乃春寅、夏巳、秋申、冬亥是也。其法专主分主客，雄临日干客胜，雄临支辰主胜。对冲为雌值凶恶注曰：雌者，春申、夏亥，秋寅，冬巳是也。雌临干客败，雌临支主败，此术标题《龙首》经昔黄帝得此，乘龙升天之日，传于三子，明授龙前，故名曰《龙首经》。

占定胜否

两军交战谁当胜，主客后先看日辰。先起为客后为主其法，以日辰分主客，以先起兵为客，后起兵为主，上将明之不陷军为将者先明主客，方知胜负。干害支兼上克下干克支利客，宜先起兵，用得上克下亦然，利客反宜做主人干克支上，上克下，利客。支克干，下贼上，是反宜做主人，宜后起兵胜。本将行年宜制虎主将本命行年克白虎吉，若白虎克主将年命者凶，不然须见克勾陈如白虎不相克制，却宜主将年命克勾陈。如本将年命辰木，勾陈乘土，是克勾陈，余仿此。勾陈利克贼方神勾陈克贼方上神，却能取胜也，贼方之上勾陈立假若贼在午地而上加勾陈是也。天乙遥能制下神若天乙贵神属水，为遥克贼方之午地，而上加勾陈也。遇此名为天灭寇，佑我行师得大名遇此课是上天欲我威贼，佑助我用兵，发大功，显着于当时，扬于后世也。

敌使虚实传报通用

敌有使来看日辰，日上为客辰主人。日干上神克辰土若日上神克辰上神，其言虚谬不可闻。若是辰上克干上，彼必畏我言词真其言是实可信。朱空太阴日辰上朱空阴乘日上神，主彼诈；乘辰上神主我诈，彼此欺诈机已深彼以诈来，我以诈应，其机已深，用兵者宜审也。

敌派使者来我方，或敌有书报送来，取月将加时占之。日干为客为敌，日支为主为我。若日干上神克日支上神，敌使所言皆虚诈，不可信；若日支上神克日干上神，为敌畏我，其使所言为实，可信。

日辰上乘朱雀、天空、太阴，主敌我双方皆欺诈。

劫粮觅水

我军欲劫粮，大小吉下方寻大吉小吉下得粮，军意欲求水，小吉太冲访小吉太冲为井泉之神，此二神下觅水则得。

奸匿

月将加时向奸求？神后之下万人伏奸者，神后是也。其下可伏万人。千人须藏河龙下河龙者，太冲是也。百人阴精是良图阴精者，从魁是也，其下可伏百人。

行险

三河九江天道通太冲为三河，从魁为九江，欲行间谍切要明。除定危开二神加二神有一神加四位者，出入敌营任纵横出入其下，无人知者。又曰卯酉为天二门，覆地四户除定危开之门，出奇制胜，万夫难当，神鬼佑护。

访密

欲得贼消息，天耳下听之天耳者，大小吉是也。要访机密事，地耳不须疑地耳者，太冲从魁是也。二神下密听之即得。

劫掠攻城通用

若入他境为客兵，劫掠须详三传情。初中旺相我军胜初中传主我军，末传有气彼定赢如攻城亦看初中为我，末传为彼，以旺相休囚分之。

渡河

天有三河壬子癸，地有三河卯酉辰。月将加时看三河，一河临井必覆舟又曰：太冲、天罡加日辰主风雨，神后加太岁主舟沉，神后加季急渡则吉。

斗柄所指

天罡指巳天地开以月将加时寻天罡，指巳为天地初开，出军行师任徘徊用兵大胜，开地千里。指午坐帐宜弹琴天罡指午为天地纵横，不可出军，坐帐弹琴则吉，指未小通亦可裁天罡加未为天地小通，出军亦吉。加申迫争君须忌天罡指申为天地迫争之时，用兵者须忌之，指酉人马受惊骇天罡指酉，天地闭塞，车伤马死，战必大凶。返来戌土主乖隔天罡指戌，出军主士卒乖伤也，加亥天阱不称怀天罡指亥为天阱，用军主损伤惊怕。指子半路魂魄散当此之时，出军迷惑，行者半路魂魄不安，指丑途宿待明来天罡指丑为天地小通，出军三十里可止，待来晨任意而行，必获大胜。临寅有喜战获胜天罡指寅，行者有喜，战必大捷，到卯闭塞宜藏埋天罡指卯，天地闭塞，宜藏匿避之，凡事不宜。复临辰地关梁塞天罡临本位为关梁闭塞，只可安营下寨，不可妄动，掌上兵机仔细详。

六壬军帐赋

上将临戎，传式论攻。测将神之动静，观主客之雌雄。

上将行年克勾处者胜。干为客，为先动。支为主，为后动。

吴坎临奇，秦宫加偶。岁刚柔之运转，月支干以研穷。

吴为丑地，秦为未地。《黄帝初占》云：凡阳年以大吉加岁支，阴年以小吉加岁支，看四课三传。及占卜十二邦国，各得吉凶神将所主之事。假令己丑岁，是为阴年，以小吉加丑，是反吟四柔，用井栏射法。初传巳上登明为用，将得六合。中传丑上见小吉，将得天后。末传未上见大吉将得青龙。此等卦，系暮占。卯上见从魁为螣蛇，卯为宋分，主口舌事。酉上见太冲为白虎，酉为赵分，是年二月，赵分有灾。余仿此。又如丁卯年，小吉加卯，大吉临酉，酉乃赵分，上见墓神临之，主自作乱。其十二邦国分野，皆以所临神将定其吉凶。

亦举合神，加月支于南北；

合神者，甲与己合、乙与庚合、丙与辛合、丁与壬合、戊与癸合是也。加月支者，以岁合加月支，遁五子元也。假令甲申年，正月丙寅，岁合在己，己遁在巳，以巳加月建。占十二邦国神将吉凶成败也。

复推日宿，立用神之东西。

日宿即月将。

敌有使来，正时占决。支神制干，即为真说。

若辰上神制日上神，其言可信，客畏主也。反此有奸心，不可信也，一本云，时上神克日上神，亦主多诈。

将朱空而言有欺诈，用角阴而行推奸谲。

日上神见朱雀、天空，来情有变，虚词欺诈也。角者，天罡也。阴者，太阴也。二神将用起年命者，所言不可信，谓太阴蔽翳，天罡凶神也。

下生上位，知诡诈以休行。干叶于支，谓阴谋之罢结。

日上神与辰上神相生，则两军无碍，阴谋必止。

寅申巳亥，天耳四时。年上见者，来使潜机。

春寅，夏巳，秋申，冬亥，乃天耳也。天耳临日辰、命年者，来使必有奸谋，其言不可信也。

后乙曹冲，在日辰而诈约；贪狼奸贼，临支干以虚欺。

后即神后，乙即太乙，曹即功曹，冲即太冲，此四神也。申子为贪狼，辰未为奸邪，亥卯为阴贼，此为六贼，天神也。如占敌人相约呼召可往否，若日辰见子、寅、卯、辰、巳、未、申、亥加临，切不可往，其言虚欺也。若四神不宜往约，六贼不宜听信贼言。以上四神、六贼，或并见六处，乘恶将，乃主诈耳。不然，十二支已去八字矣，岂止四字为实乎？

外国人来，岁神克乙而祸生，

若外国人来投拜者，正时占，太岁上神克天乙者，主人贼不可信。

他邦异情，阴神贼日以愁之。

日辰之阴神自胜其干支或干支上神者，主不利也。

发使诸方，年路支干，切忌魁罡，次忧伏反。

发使诸方．正时占，日辰及使人行年、去路方位之上，忌见天魁、天罡，更忌伏吟、反吟，皆不利也。

门伤年处，道行殃而凶将灾深；年制门时，滞病归而吉神祸浅。

正时占，若所去国门上神来伤行人年上神，行必有殃，吉将灾浅、凶将灾深。若行人行年上神伤门上神。主滞病而归。

初宜参觜，三传终而吉将堪凭；

参、觜二宿在申，故以申称参觜也。发使之时得传送为初传，大吉也。如三传终得见传送，与吉将并即吉，与凶将并即凶。夫初传得见传送，亦须吉将并为吉也。

日忌岁伤，顾干神以到时预选。

日发之时，忌干勿为岁所克，以克则凶也。若到彼之日，又不可令克初发之日。假令庚辛日发行．不宜丙、丁日到，为伤元发之日，主凶也；宜壬、庚日到则吉。所以到时预先选择，取相生为吉。

忽闻贼起，天罡之前即知来去。

以月将加正时，视天罡所临之处也。天罡加孟，贼不来，是虚说；加季贼来急；加仲，则未来，或半路迟疑未进。

欲知行止，圆精视处必见心田。

欲知贼之去处行藏，当视天目之下，有贼在也。春辰、夏未、秋戌、冬丑。以月将加时，便知贼所在处。国精，天目也。

井未角辰贵人覆支干而贼兵益急，

井宿在未，角宿在辰。贵人者天乙也。凡辰、未临日辰，贼必至。若辰、未不临日辰，贼不来。若辰加季，天乙又临日辰，贼必至；天乙临日辰，而辰加孟，贼去虚言来也。

玄白制日入荧惑而城垒宜坚。

玄白即玄武、白虎也。闻兵至时，玄武、白虎所乘神克日，贼强，宜急备之。若我掠他人、袭敌人，必遂所愿也。

太白，谓庚辛也。荧惑，谓丙、丁也。闻贼忽来之、时，若天上之庚、辛临地盘丙、丁之上，贼必来；若天上之丙、丁加地盘庚、辛之上，贼不来也。

假令甲子旬中以寅、卯为丙、丁，以午、未为庚、辛。若天盘午、未临地盘寅卯之上，贼必来，宜坚守城垒。若寅、卯临午、未之上，是荧惑压住太白金星，贼不来。金气遇火不敢动故也。

复察游都，支干伤急；戴虎并蛇，师徒败绩。

此下论游都之吉凶。临辰覆日，立见贼来与蛇、虎相并，主军有败亡之祸。临辰克辰，尤凶，尤准。

都将囚死，日辰不克以无忧；或加干支，上下相制而来疾

游都若到囚死之地，不克日辰，亦无惊也。若临日辰，上下相克，贼即来，急疾。凡游都无克日者，止有克辰耳。

孟仲季神定虚真，总领于天罡；

游都加孟贼不来，加季贼必来，加仲迟疑。天罡加孟主忧畏，加仲两相伤，加季主战。

耳目神居探消息，皆从于地室。

大吉丑、小吉未为天目，太冲卯从魁酉为天耳。天耳即地室也。闻贼不的，即使游骑向天耳下听之，必得贼人行止消息。欲听密事，亦于天耳下察之，必得。

不临支干，忧合贵人；好乡不战，畏处交兵。

游都不临支干，而与天乙并者，贼亦来，游都所临相生，此好乡不战。若寅为游都，加申酉之上，是寅木所畏之乡，当此之时，父子不相亲，中外不相念，战斗必也。凡游都与天乙，在日辰前一辰，则一日至；二辰，则二日至；隔四辰则不至也。游都所临下辰克日亦忌。

若在东方猛烈兮，宜坚城垒；或当南面威强兮，速备关津。

闻贼至时，正时占，游都临东方，其贼势猛；若临南方，其势亦不可当也。经云：“卯辰巳等宜防贼，兵书云此是三刑。”

在西疑迟，可行恩而犒将；临北事退，可宴乐而栖迟。

游都临西方，其贼迟疑未进，可行赏犒之事。若在北方，主贼退，可宴乐无虞也。又看旺相死休囚。

天罡天阳，月建地阳，动偶天阴天魁，静阴地阴玄见玄武。

《玉帐经》云：“天罡为天阳，月建为地阳，天魁为天阴，玄武为地阴。”常法，他处以太岁为地阴。

若交相覆，君臣惊悖于奸谋；或曰重临，水火提防于事变。

若天阳天阴互相交复，主君臣不相和协，占国兵察地阴，若阴覆阳者，臣欲害君，子欲害父，妇欲害夫也。若阳覆阴时，君欲害臣，父欲害子，夫欲害妻也。若值重阳重阴，皆凶。重阳时火惊，重阴时水惊，若闻有贼，亦急备之。

功曹加甲，阳居日以无忧；旬首承箕，阴在干而逢战。

常以功曹加六甲首，闻贼占，日干上见阳神者贼不来，阴神临日干者贼必至也。谓寅为箕者，以箕宿在寅也。

大吉反伏，太乙追寻；若临子午，太冲可任。

《玉帐经》云：“大吉为天耳，若反吟、伏吟时占，贼在天盘太乙之下，若临子午之位，贼在太冲之下。”

巳亥见牛，于星纪而排阵；辰戌遇斗争，向营室以加心。

斗牛二宿在丑，故名丑为斗牛也。星纪亦丑也。若巳亥上见丑，贼在星纪之下。若辰戌上见丑，贼在天盘亥下伏也。

卯酉逢听，可掩袭于太簇；寅申斗耳，当备战于实沈。

太簇，酉之别名。实沈，申之别名。若大吉加卯、酉之上，贼在天盘酉下伏也。若大吉加寅、申之上，贼在天盘申下伏也。

神后登明，正时可晓。干见贼多，支逢寇少。

闻贼加正时。若亥、子二神临日，贼多；临辰，贼少。又游都临日贼多，临辰寇少。

辰加克日，奇兵应防于阵后。

支临日克干，贼在我后。又云：支其克干，贼必袭后，宜速备之。

日覆于辰，锐卒急当于前扰。

干加支，贼在我前，又云，干克支，贼当道伏截，宜急备之。又云，天罡辰、太乙巳、大冲卯、神后子四神临日，贼兵在前；临辰，贼兵在后。

雀蛇临日，白勾制而血光；

朱雀、螣蛇临日，必主惊悸也。白虎、勾陈临日，必伤兵士。

虚子轸巳二神，蛇鼠会而贼矫。

虚宿在子，轸宿在巳，若二神临日辰而又克日辰者，其贼急强，未可攻也。我据险依隘，从太岁备之。

太乙巳罡辰冲，遇必争先。夜防贼至，兵备宜专。

太冲、天罡、太乙三神齐见，谓之三刑。闻贼来占，值巳、辰、卯临日辰上者，不问克不克，贼必先至。若临日，则夜有劫营掩袭之患。

甲乙闻忧，丙子可除乱寇；庚辛知事，壬癸定破烽烟。

假令甲、乙日忽闻贼，或见贼，宜丙、丁、巳、午时，择吉门而出，必胜；庚、辛日，宜用壬、子、癸、亥时。则吉也。

土木东青，金火南轮兮于夏；甲庚西罹，丙壬北败兮冬天。

此言用兵日与方向。不可太旺与太屈。假如春三月甲乙日，向东方，则太旺，而出兵必课灾眚。又如春三月土死，以戊巳日向东行，则受制太过，出兵必遭屈辱。举此例，五行类推。

贵人举兵，开地千里；螣蛇出军，众心忧畏。太常粗吉，知军旅之营安；六合尤宜，获金实之美丽。青龙大胜，得府库与图书；朱雀多词，虑军戎之见耻。太阴中怯，玄武失物以忧深；天后无威，白虎自败而祸死。勾陈则战士折伤，天空乃君臣被毁。

此言发用初传之将所主之吉凶也。用起天乙，出军，敌人千里畏服。用起螣蛇，主惊骇溃亡之兆。用起太常，主营固而卒安。用起六合，主获金帛子女之大利，占邦国亦然。用起青龙，必得邦郡图书、府库之物，出军大利。用起朱雀，被蔑毁辱，立见灾殃。起太阴，出军士卒怯弱。起玄武，主军马溃失奔溃之祸。起天后，出军不战自败。发用白虎，出军疾疫丧亡。起勾陈，主败亡，军折马伤。起天空，主出军被敌欺诓凌辱之事。

空亡失众，传逢不利。

初传虽吉，中未见空亡者，出师不利。

天罡加巳，行者获全；纵横建午，坐帐调琴。

此下七节言天罡所指之吉凶也。天罡指巳，为天地所初开时，出军开地千里，大胜也。加午为纵横，坐帐不出，宜安乐而备兵也。

指未必通，谓声名之着显；向申地迫，言灾祸以弥深。

加未，天道小吉时，可以出军也。加申，天地小争时，又为地迫时，不可出军，避之则吉。

直酉西方，地闭而车折马死；返来戌上，人乖而将殒兵沉。

加酉为天地关格时，不可出师，必有隔绝、人马斗伤之患。

加戌为天地反吟时，不可出军，乃君臣相隔、父子相违、夫妇相别、奴婢背主之时，主士卒凶伤祸败也。

亥上见之，天窄而伤人惊怖；子边见也，地逼而半路难居。

加亥为天窄时，加子为地逼时，俱不宜出军，主半路恍惚不安。

丑向途通，三十里宿；来晨任意，神功潜助。每临寅上，龙见天乙以情通；若到卯中，天地塞闭而气换。

加丑为天地小通时，出军三十里，来晨任意前行。指寅为天地独通时，遇天乙尤吉。加卯为天地闭塞不通时，宜藏避。

伏吟辰地，关梁闭塞以难通。若守城营，客将忧疑而自缩。

指辰为天地伏吟时，亦为天地闭塞，利以守己。若坚城守营，贼将自遁，不可出军远行也。

猝逢贼将，方处占求；强兵神后，步卒牵牛。

此下四节，以来方而占贼也。见贼加正时，看方上之神。神后，子也。若方上见子，贼从其下来者，贼将先来，必为轻骑。方上见大吉，贼从其下来者，其将坚强也。

猛见功曹寅，车骑长枪于兔腹卯；急旗角亢辰，卫兵变阵于龙头巳。

贼从功曹下来，其将猛，其士健。兔即卯也，贼从太冲下来，其兵精，器械且利。角亢，辰也，天罡也，贼从其下来．必有伏兵急速也。太乙名龙头，即巳也，贼从其下来。其兵善能进退，变化阵形，故名卫兵，它谨速之。

马队胜光，大将秦宫未而坐用。骁从传送申，明天赵次酉以箕筹。

贼从胜光下来，其将武勇，或军士众，当以奇兵以待之。贼小吉下来，其兵胜而强。贼从传送下来，其贼勇锐。酉为赵分，贼从其下来，其贼能知天道，有谋略。

天魁戌猛壮而难击。登明亥突急而莫留。

贼从戌下来，其贼将士猛壮精锐，不可轻击也。贼从亥下来，多有突急锐兵或奇伏之卒也。

象色天机，金来火应。兵戈相入，勾陈是刑。

贼从申上来，我以赤旗、锐阵应之。四方皆仿此。

勾陈临日，两军合阵以争雄；井斗来临，彼此收戈而息怒

假令申酉为勾陈，临甲日之上，为刑，金克甲，必战。加仲神在门，两伤；加季神在外，必有大战。若大、小吉临甲日，兵自两解而不战。井，小吉；斗，大吉也。

年逢六害，凶神必并于外伤；

若主将本命、行年上见六害、更与凶将并，主凶败。或克日，大凶。

日值孤雄，吉将堪逢于阵击。

孤者，太岁、月建后二辰是也。虚者，孤之对冲也。如正月子孤、午虚之类。用兵皆当背孤击虚。雄者，春寅、夏巳、秋申、冬亥，用兵皆当背雄击雌，雌者，雄之冲也。若孤神与战雄临将之行年、本命、辰之上者．必得大胜。

官军欲胜，勾制玄都

勾陈若制玄武、游都者，出军必胜。主将年上神克白虎、玄武所乘神亦胜。若三传中将得六合、青龙、太阴、太禽，及在将军年命上更乘旺气者，必大胜。又玄武陷死囚之地，亦胜。若玄武临日辰，遥克时上勾陈，必败。天乙、勾陈所乘神克游都者胜。

损支主败，伤干客输。

正时占，干上神遥克支上神，或干克支。及上克下，皆为主败。若支上神克干上神，或支克干，或下克上，皆为主胜。

欲掠他乡，戊己须逢于吉将；

欲潜兵劫掠，视天盘、地盘二处戊、己位，逢吉将，出掠有功。假令甲子旬中以辰、巳为戊、己，上下皆为吉将，必然大获。

前三后二，私门禁户以相扶。

前三，六合也。后二，太阴也。若卯、酉乘之谓之私门。禁户有四，除、定、危、开是也，得太常、青龙、太阴、六合乘之，出兵深入，如蹈无入之境。入水不溺，入兵不伤，天佑之福也。

三路迷心、时下罡随于孟仲；两歧惑应，日辰左右以规谋。

路逢三叉之道，欲知何道吉，正时占。天罡加孟，左道通；加季，右道通；加仲，中道通。此下出军大捷，所求必遂。若逢两歧路，日干吉者，左道通；支吉者，右道通也。

欲渡河江，支伤莫人。卯辰及酉，井泉须知。壬亥子兼癸丑，天河覆井以沉波。更忌罡冲，太岁遭虚而祸急。

欲渡江河，正时占，支伤则水路不宜行也。卯、辰、酉为地之三井，壬、子、癸为天之三河。正时占，天河加临地之井者，主有覆溺之危，不可渡也。若见太冲、天罡加支干，必有风涛之恶。神后加太岁之上，主行船有没溺之灾。

洿池之地，天罡指处以堪行；支吉干伤，水面通船而立事。

日为陆地，干吉利陆进。如有洿下聚水之处，亦取天罡下去通于道也，加孟勿前行，加仲勿中行，加季勿后行。支为水道，支吉利水路。凡丙子、丁丑、癸未、癸丑为触水龙日，不宜涉水，戊寅、己卯日亦凶。凡卯为船车，临支为船，临干为车，在旺相之乡，车船无损，在囚死之乡，车船破坏。若临渡船漏，看天罡，加孟前有补处，加仲中间有补处，加季船尾有补处。行车同。

昏蒙失路，执式天盘。参申行意晓，天角辰堪缘。

道经山林野泽，蒙雨雾暗，迷失道路，执式特盘投于地，取天罡 下之五十步当得好道。传送之下，亦主自然开悟。参宿在申，故曰参行也。天角，天罡也。去必有路。

军士酣卧，趋井未房卯之清泉。

军士进行歇卧，正时上，求水路，以小吉有井宿，并太冲又有房宿，其下可以求水井或河，不出二百步之外。

欲劫军粮，向吴秦之大获。

欲劫粮，出吴分大吉、秦分小吉之下，粮必得。

大吉紫房，神后华盖，能藏万物，即行无害。

大吉为紫房，神后为华盖，凡有急事欲避藏者，往大吉、神后之下，人不能以掩来也。

太冲千骑，从魁可遁于百人；斗鬼参回，天驷潜之而莫内。

卯下可藏千骑。酉为后女之神，可藏百人。凡伏兵避恶，乃可从丑上去，向未，回申上立定，正向卯上潜避，则追不得也。丑有斗宿，未有井鬼，申有参，故谓丑未申为斗、鬼、参。一云，贼卒至，宜往房星下避之。房星，太冲也，亦名天驷。假令房星在午，宜出正南造之。

青常阴合，大梁酉大火卯以同居；除定危开，主将其方而喜在。

大梁，从魁也。大火，太冲也。此二神为私门。除、定、危、开为地四禁户。以二私门加禁户，又与龙、常、合、阴并，宜出其下大吉。

急贼方所，初传五行。水为北房，火作南兵。

忽问贼，正时占，视初传五行，即可知何贼。亥、子为北虏，巳、午为南蛮。

复见土神，有虏急从于四季；初当本位，其谋必见于东渡。

初传辰、戌、丑、未，贼必四季之人。初传寅、卯，必东方之人。

地恐埋军，参申轸巳虚子房卯而速备；象宜休车，蛇支兽干以寻惊。

军行次城隘之处，恐有伏兵，正时占，申、巳、子、卯临日，则夜必有伏兵也。四神又旺相，与杀并者，大凶，无兵亦有猛兽。若不与凶并，日能制之者，兵不敢动。若蛇、虎克日辰者，有卒惊，宜察而备之。

斗季损支，邀截我后；干伤前伏，阴阳左右。

正时占，天罡加季有伏兵。支伤干吉，伏兵在后；干伤支吉，伏兵在前。天罡加阳，伏兵在左，加阴在右。

带刑并伤，旺相而猛将来争；无杀空刑。将弱而庸夫退骤。

正时占伏兵，日辰上子、卯、申、巳并刑杀，兼有旺相气，必有伏兵欲来掩袭，宜备之。若子、卯、申、巳并刑杀陷落空亡、无气者，伏兵不敢起，且自潜消矣。

三刑五墓，日辰遇而夜防；蛇虎魁罡，支干遭而宿俟。

正时占，日辰上见三刑、五墓，将当移营，不然大凶。若辰、戌与白虎、螣蛇临支干者，皆有伏兵，夤夜来扰营也。

立营心动，青常兮信使将来；

下营未定心动者，正时占，日辰上见青龙、太常必有使来。

郊野目瞤，雷卯水子兮淫霖欲就。

郊野目瞤者，正时占，见卯、子临日辰者，有暴雨至，宜置高营防之。若魁罡加临，必有将至。，

忽被围绕，日辰阴阳。

经云：“伤不伤，视阴阳。”正时，四课日辰之阴阳不备，则主之。

交锋见损，和好无伤。

若支干被伤，有争角之祸。

凡欲突围，随斗罡而可击；后占出路，从勾制而取强。

兵围欲出，视天罡下，出必通。黄帝云：“兵围千里，斗道必通。”又云：“出路直向勾陈所制之乡，方可出。”假令寅、卯为勾陈，利出四季方。又云，当从开星下去，吉。春房卯，夏张午，秋娄戌，冬壁亥。

审察其情，用神传出于天乙；欲知其义，吾军可动于龙骧。

正时占，初传在天乙后，传出天乙前者，可向天罡，出而必利也。

潜起掠敌，须壮玄神。若乘四季，忌甲乙以东征；曹冲二神，虑庚辛而西问。

玄武旺相，能制支干，贼兵必强；若欲掠他，潜伏正时。视玄武之乘神旺相克日辰者，必捷。假令玄武乘土神，忌甲、乙日发兵，行东方大凶；乘木神，忌庚、辛日西行，余仿此。

龙头莫犯，嫌支干以休囚；背腹宜攻，要日辰之旺相。

凡攻城，莫攻城之龙头，必主损将；宜攻城之背腹，必获捷矣。若日旺相，外气强，可以攻城；日囚死，内气强，不可攻击。阳城，龙头在亥，尾在巳，腹在魁，背在艮；阴城，龙头在巳，足在亥，腹在艮，背在魁。一云背腹在坤艮也。

神法式之昭昭，知军情之荡荡。

明视法式，必须清静心神，研审灾祥，惟在精诚感应，苟其祸福之不爽，何忧战守之无功也耶？

金凤歌

贵为我将干为卒，将位二神是贼兵。我克地时我必胜，他来克我彼还赢。游都贼将兵居处，冲处鲁都游贼攻。方克贵神防细作，贵刑方处急宜冲。将刑地分贼须动，方克将神虏寨宁。贵若克干多便益，干来克贵叛离兴。

此贵神即游动上来天将是也，不是天乙贵人。干者，游都落地盘上之遁干也。如丁酉日酉将午时，丁日游都在巳，酉加午，巳落寅上，巳上乘六合，干寅上见

壬．此起贵人法，只用地临昼贵，故寅是六合，为我之将与游都。巳并地盘寅相生，是我之将不制贼，两相和解。遁干见壬，本为我之士卒，却克游都之巳火，定主我之士卒能胜也。方与贵相生，占细作无。将与地分不刑，占贼不动。干生贵，占士卒爱戴其主将。亥为鲁都在申上，贼有游兵在于申地，余仿此。

金凤战干歌

占贼之法妙难穷，起成课法自灵通。要知贼寇藏人马，游都鲁都两干称。方为贼居将为寇，贵神为我主人兵。干是我军为里数。更知贼数百和零。休又言我财为我利，干若受克利须倾。四课之中将克将。不须劳力用辛勤。若更行兵能用计，寇兵一扫荡胡尘。应课还将若来克贵，我当谨卫莫强征。方来克贵主细作，必有奸谋诱我军。贵神下克地方位，将军攻战莫消停。将若刑方贼移动，晚间逃走似飞星。方若克将败守寨，故然不动亦难通。干克将兮兴人马，速速前行贼可平。将若刑干贼必胜，我当防卫不宜兴。方来克干贼坚固，干若刑方我得赢。神若克干军易使，干反克贵下不听。贵神为我干为使，将位二神为贼兵。我克他时宜战斗．他来克我不须行。地方名属游都将，鲁都对位贼游兵。有人精学游都法， 何用六韬三略文？

论盗贼方路

甲寅乙卯丙巳宫，丁午戊辰己戌同。庚申辛酉壬亥上，癸子十干定吉凶。天地相合为去路，暗藏人马捉贼兵。若人会得鲁游法。擒寇如同在掌中。

假令十一月丑将戊辰日寅时，占贼人去方。丑加寅顺数，至巳上见辰。论此贼人在东南巳地方上去。何以知之？曰：以天地相合，正是贼人所去之方。余仿此。

假令八月辰将已亥日巳时，占贼人去方。以月将加辰，数至亥上见戌，占此贼人在西北亥方向去也。何以知之？曰：“戊己原加辰戌间”，故详论四课之中皆与天地相合。如此占之，万无一失。余仿此。

行军占异

凡行军偶遇变，主将心惊者，必占。不异、不疑则不占。

其法：以月将加正时、视天上类神所临何神，以所临地分之神与日干较其生克，以定吉凶。更以天将计之。则休咎见之矣。

天变共之类神，日卯也，月酉也，风寅也，瘴气申也、雷电巳也。

六壬大全卷四终

---
title: 注解大六壬指南(卷二)
editLink: true
---

## 《注解大六壬指南》卷二 大六壬九天玄女指掌赋

九，天数；玄，天色；女，阴象。《黄帝阴符》亦如此解，言阴与之符也。故：九，天之数，以玄女名，包于阴而阴与符合意。赋敷其事而直言，言一见而始终无余蕴也。

六壬通万变之机，大为国而小为家。日辰定动静之位，日为人而辰为事。

变即穷变，通久之变机，发动所由也。家国要从地盘分野处看。若单论家宅则惟在支上看可也。

大者干也，论我方与敌国之战争、外交，论我单位与外方之关系，皆以干为我。小者支也，论家宅只从支上论之，如太阳临宅屋舍光辉，贵人临宅家中富贵，白虎临宅多病，太常临宅乘酉多酒食、临劫煞多嗜酒之人之类

月将中时，局图顺节，日二课而辰二课，合成四象。生主和而克发用，义法三才。

日上神为太阳，日阴为少阳；辰上神为太阴，辰阴为少阴。阴阳生合比和处吉凶之端倪不露，惟于相克处一逗杀机而遂尔见形。盖不杀不成其为生，而取克正所以观五行相生之妙也。

克者事之端，克者事之变。

上克为元首，理顺成而百事咸宜。

上天下地，天克地理势皆顺，故百事宜。

下贼为重审，人事逆而谋为不利。

地克天是下陵乎上，故主逆。

二三克贼，知一总名。神将凶而祸不单行，神将吉而福祥双至。

如二三克贼，则看克处与本于有益无益而福祸之来可决矣。

知一者必二三事也，故主祸福成双。又主狐疑、近事。

用孟名曰见机，当因时以致宜；仲季号为察微，事未萌而预计。克贼重重比涉害，用辰主外灾害己，用日主我祸延人。

涉害取地盘孟仲季发用，涉四孟乃见机课，涉仲季为察微课是也。涉害比用复等，则刚用日比，柔用辰比。盖人我以支干分，日上发用乃我先发端，辰上发用是人先发端也。

蒿矢遥克日，二克主两事而合为一事；弹射日遥克神，一克主一端而分作两端。

日止一日，克有二，是两事合来作一事。一克互观自见，二课若见金土二煞，为有镞有丸，能伤人也。

昴星如虎对立，视俯仰以定远近之忧危。

俯视忧近仰忧远。杀气至酉而盛，故将曰太阴，俯仰皆以酉位言，阴阳无克乃从至阴处讨出消息来也。正君子履霜之渐多忧惧之时也。

宜深思坤初六之义，以远灾避祸。

别责如花待时，合日辰以定人事之巧拙。

课名不倘，事属有待时象可知矣。玩别责字言尊见端于此，而成就于彼之义也。

如花待时者，事端尚未萌动。突如其来之事而别求方法也。陈公献占吴太史占入阁，突有秦益之人不由词馆入阁，皆此象也。

又如花待时者，言别责课以迟缓论也。又当详其课传神将，不可执一。

八专士女怀春，一名不修帏箔。

凡阴阳施化以别，而神令干支同位，阴阳不分，主客未辨，故取象若此。

遇事亦主不知对手为谁，莫名其妙，横生枝节，防不胜防。

丁巳辛同丑未，井栏射主深灾。

井栏射亦主前途忧危。

以马星发用，主事变；而中传支上，末传干上，又动而回归，亦与回环同义，主事不越轨也。占逃人必自回也。

伏吟任信用刑而事多反复。

谓十二神名居冲位，无可依倚，主反复不宁也。

或上克则事起男子，或属他人；若下贼则事由女人，或因自己。

大凡克处是动机，上克动在客在阳，故为男子为他人，下贼反观可知。

上克下外人寻我，外人干预于我。下克上必有行动也。还看三传之影响。三传如君，四课如臣。《金口》云：上克下兮从外入，下克上兮向外迁。

将克神为外战，灾自外来。神克将为内战，祸由内起。

将谓月将，神即贵神。将克神相战于外，神克将相战在内。灾外来是因彼而有克也。祸内起以其克加于我也。

内战多见，外战少验。

用在日前事情已过，用居日后事起将来。日辰发用应今时，辰日刑冲事成恍惚。年月旬日发用，事应年月节旬。

如甲课在寅则卯为后而丑为前。盖前为已往，后为未来故也。日谓今日，辰主于日，言日干发用事应在今时。凡日寄辰，辰仰于日，要合德禄比合相生乃为足贵。刑则人情不美，冲则反复不宁，故多事恍惚也。年主一年，月主一月，节主半月，不作气字看。如立春为节，雨水为气，节字论气，无谓月也。

此二句论克应之理，最为绝妙。方朔克应歌云：起岁年华问，逢蟾月里寻，占旬旬里应，值日日前辰，气动蟾分体，候来旬折身，诸门从此起，万类若通神。苗公云：七位克应诀，季神总用同，墓中见的实，吉凶取合冲，阴阳分墓绝，七位应须通。又云：看发用是何季之神，如见寅卯则应在辰月辰日辰时，如见巳午则应在未月未日未时，故言与日同也。

此二句正是应期之正理。如发用在丑，日辰在子则次日应，日辰在亥则第三日应，日辰在戌则第四日应，日辰在酉则不以此论。用加丑上亦如前法。但应期之法变化多端，课体不同，应期之法却当活论。

吉神旺相事皆吉，凶神旺相事必凶。

旺气求官吉，争财相气亲，死言丧祸起，囚动见官刑，休来忧病患，五气仔细寻。此皆以克日论也。吉凶二神，谓三传日干年命兼岁月建正时来方支辰上神，非搜尽此十一处也，须要视何处生我克我，还是生我者多，克我者多。助我生者多或助我克者多，生我者得地，还是克我者得地，宜详察。

官鬼之衰灾旺福又不可不察。

又生我者多不一定吉论，克我者多不一定凶论，当依课体事类活泼之。此“我”字又不可全以日干言，占类不同、课体不同则象义不同。如丁日占官亥贵发用则亥为“我”，占行人则马为“我”。此生克又涵德合鬼墓刑冲破害之义，不可想差。

已上九门定式，次观附卦加临，日临辰而受克为乱首，主行悖逆之道。

如庚午日申加午是日临辰而辰克之。

未申酉戌

午　　亥 戌申子戌

巳　　子 申午戌庚

辰卯寅丑

辰临日而受克为赘婿，不能自立其身。

如庚寅日寅加申，是辰临日而日克之。夫日寄于辰，今反克辰，是自家竟无安顿处矣。

亥子丑寅

戌　　卯 寅申 申寅

酉　　辰 申寅 寅庚

申未午巳

辰临日而生日名自在，有恢宏之志。

辰来生我可云安享。

主他来就我，但须以三传、空亡、衰旺定能否就我。如空亡，只有意而无形，如受克则有心无力。更有逢生不生不如无生之意。每因他人之助而受其累。亦多验。

日临辰而受生名俯就，有荣显之机。

我就他生一何荣显。

亦主在家不出。

日临辰而生辰名历虚，主无措之语笑。

我去生他，他为脱气。

辰临日而受生名归福，履来之崇。

辰是我所履之境，加我之上而与我合体生辰，岂非福履之崇乎。

同类相加同谐和合。

培植和合，言比肩之妙。

比肩吉凶，尤当详禄、刃之别及天将与日之关系。“忽然兄弟为鬼吏，要知还被兄弟累。”是也，禄乘鬼将不论。

日辰交生名为脱骨，主彼我舒情多宝；日辰交克号曰无涉，主内外疑忌生猜。

交生不认我而认人，故为脱骨，乃相信之诚也，交克反看。

交生者，《毕法》云“人宅受脱俱招盗。”之人宅互脱格是也，主互相迷恋，各有损耗，吉凶详三传神将定之。交克者，解离卦是也。

课传皆在年月日时名天心，忧不成忧而喜中加喜。三传不离四课名回环，吉不全吉而凶不全凶。

天地大化不离是在天之心也，名回环，意不宜占讼散事。三传所以变化，四课不离殊少变动之意，故吉凶不全。

“三传所以变化”者，事之变化系于三传，回环吉凶，还当详神将。

三上克为幼度厄，腐绳维臣室之象；三下克为长度厄，越海无舟楫之形。

凡长幼课看发用才官父子何如，是财则伤财，余可例推。又看余一课，或是上克必主上下不安争斗。若生日干则凶可解，上下相生凶亦稍解。

四上克为无禄，主孤单，得救神亦能免祸。四下贼为绝嗣，主贫苦，虽吉将到底成空。

救神如三传年命有一处生干即是，若四下贼则是我所遇皆仇敌，吉将其奈我何。

亦以三传为主。

日辰见辰戌又发用为斩关，阳逃亡而阴主伏匿。

辰戌动神，中传更遇寅字为天梁，主万里飞腾，故阳日为逃亡。阴日为伏匿，总无踪迹可寻也。凡传遇寅卯未子乘贵阴合为天地独通，出行吉。

贵人临卯酉分前后为励德，庶人吝而君子亨通。

视干支阴神，如立贵人前是小人恃势当强。如阳神立贵人后是君子谦冲当进。此励德之卦。盖日阴辰阴为卑，不合妄居于前。日阳辰阳为尊，不合退居于后也。

天乙在卯酉立私门，名微服而名怀异志。

天乙来临主八门，日辰阴阳俱后，遇此即是为微服象，惟利阴私。贵后谓居贵人后，卯酉为日月之门，阴私之象，惟利安居不利有为。

夫妇若年神交相克，作芜淫主琴瑟不调。

夫妇年若相克，日神更与日辰互克乃乖戾之象。

用卯为龙战，用酉为虎斗，主更改而忧疑不定。

凡卯日发用，行年又在卯名龙战卦，虎斗仿此。盖卯日阳气南出，阴气北入；入酉日阳气北入，阴气南出，主刑杀。阳主德生，相战于门，故名。主事疑惑，反覆不定。

壬课判断，最要详阴阳升降沉浮。亥为阴极，子为阳生；巳为阳极，午为阴生；卯则阳气之门，辰则鼓万物而出；酉则阴气之户，戌则收万物而入。详审课传，必得其情。尤当详间传联茹释义解之。

六合为泆女，天后为狡童，主厌翳而男女有淫。

卯为六合私门也，酉为太阴私户也。凡卯酉作传，而前见天后、后见六合，为阴往求阳，非泆女而何？前见六合后见天后为阳往求阴，非狡童而何？

三传四孟名曰玄胎，非怀孕则有移旧更新之意。

四孟五行生地故曰胎；玄，水色黑，言方胎于中，男女未分，不可见也，主事有根蒂，日渐长进之意；如人胎于母腹，铸成五官之象，故说移旧。

四孟主事迟，又主更新。

金口云“四孟相生有草房”，草者亦有草创义，即新房也。又主事情不备。

三传四仲谓之三交，加日辰则主隐匿罪人之名。

凡仲日四仲相加一交，有克发用二交，课传又见阴合，三交卦也。子午卯酉所藏乃乙丁己辛癸五阴干，阴为刑，故太公立课将五阴干移于四季，正谓此也。盖四仲当阴干之旺，如乙禄到卯，丁巳禄居午，则极气盛矣。而五阳干生于四孟者，以四仲为沐浴败地，是仲位刑旺而德衰也。若课传年命全逢乎此，诸事不吉，故武侯云：德气在内，刑气在外，之此不可出兵。

四仲亦名二烦，主杀伤而更遭刑讼。

凡太阳加仲，斗系丑未为天烦；太阴加仲，斗系丑未为地烦。是天地大小吉之气俱为天罡所伤，而太阳加仲是德为刑也。月宿加仲刑气大旺，故主杀伤狱讼之象。如斗罡系丑未名杜传，德在内刑在外，凡占利静不利动。

此杜传乃别立名法，与中末空亡或用起自刑不同。德者，阳气也；刑者，阴气也。杜者，堵也，关也。丑为二阳，未为二阴，长养之区，万物食粮，罡系之则长养之气郁不得出，刑杀无制而成灾，故德在内而刑在外，出则不利，守则获吉，故利静不利动。

四季名为游子，乘天马而将欲远行。

四土是游行之地，天马是游行之象，故名。于课不止远行，凡事主游移不定，踪迹无凭。

用天马而中卯末午名为高盖，主公卿爵位。

正月午为天马，卯天车，子华盖，盖利见大人之象。

卯发用而中戌末巳号斫轮，为印绶俱全。

卯加庚辛木就金雕，中传戌，又是辛之寄宫，末传巳火炼辛金而金又断卯木成器，且戌中辛金得巳火，又为铸印，而戌又为印绶，所以说印绶俱全，爵禄崇高之象。

亦主装饰、木匠、巧工。事则迟。

戌卯为铸印乘轩驿马六合而升官爵。

丙辛合为铸印，卯戌合为乘轩，驷房星谓卯也，如卯发用升官之象。

若逢真破，得罪于帝王之象；害气加远涉，有江湖之患。

凡刑冲破害皆谓之破，于仕宦则为得罪，于贾人则为江湖之患，为盘车故也。

时逢太岁作贵人兼发用而乘月将，名时泰有赐爵升官之象。日时月建会青龙而用岁气作初传，名富贵主利见大人之征。

天乙发用，又日辰月建名青龙，岁支作天乙是为用岁气，言一时而诸吉臻合也。

四离前一日为天寇，利居家不利远行。四绝前一日为天祸，事体绝而又复重兴。

分至前一日为四离，已非远行吉象，那堪月宿极阴，玄武阴私重加故主遇盗贼。四立前一日为四绝，乃阴阳交接之日那堪立绝互交，是乘权卸肩而两不得力，所以事休绝而复兴。

四时前孤后寡，或遇空苦楚无依，闭口旬尾，如乘玄发用病危不失。

如寅卯日当春之时则巳为孤丑为寡，若无别吉象，则为孤寡课。闭口有二格，如玄武加天地盘，六甲合此成两般；病逢闭口则不进饮食，讼逢闭口则枉屈难伸。

时克日而用又助之名曰天网，有死丧之危。用死囚而斗加日本名曰天狱，主囚系之灾。

时用克日为天网，如春占甲干用土金死囚神而有辰复加日本亥，则木之根本受伤，更用不旺，囚系可知。

凡课得天网，捕贼必获，兵战必胜。

上下旺相为三光，始终迪吉。神将顺布为三阳，作事皆成。

用旺相一光，吉神临用二光，日辰旺相当令三光；用旺相一阳，日在天乙前二阳，贵顺布三阳，忌克破刑冲害。

传见六仪病将瘥而狱囚出，三奇发用疑惑解而喜气生。

旬首发用为六仪，子戌旬奇在丑，申午旬奇在子，辰寅旬中奇在亥，丑为玉堂，鸡鸣于丑而日精备；子为明堂，鹤鸣于子而月精备；亥为绛宫，斗转于亥而星精备。

用起天魁为伏殃有杀伤之厄，传虎死神为魄化有死丧之忧。用丧魄健者衰而病者死，传起飞魂家有咎而人有灾。

天魁在酉逆四仲，非河魁也。死神正巳顺十二，是虎乘死神加日主死，加辰主丧，有吉可解。丧魄正未逆四季，飞魂正亥逆十二。

卦曰始终视神将玩克战以方知，课名新故用刚柔察死生以方见。

始终要兼旺相休凶，细细推寻，然亦就三传说，三传原该本事始终，或始克终生，或始生终克，或始生终墓，或始墓终生，皆始终之义。视神将者，神将以生我为吉，不生则虽吉亦减力。凡阳干发用得阴为故，得阳为新；阴干发用得阳为故，得阴为新。阳生主事之方生而艾也，阴主死事之已去而不乘权也。死生即得令不得令义。

始终者，论三传也。《毕法》“有始无终难变易。”是也。有始无终者，始生终墓；难变易者，始墓终生。又云“苦去甘来乐里悲。”，亦符此意。始克终生则官化为印，始生终克则末官助初印，当详印之虚实强弱定之。

凡占新故，当详发用休旺言之，未可以阴阳言。

八迍立见忧危，将至五福必主福禄骈臻。

八迍五福不是定然八件五件，八是阴数，一切恶神凶将克贼日兼带刑害者，是阴惨至极，故名。五乃天之中数，极阳之象，如传逢生旺贵人日德，即有凶亦解救矣。

若顺相加之卦传列巳申亥寅，春玄胎者生意已萌于中，夏励阳者机关略见于外，秋占四牡驱驰不息，冬占全福行止亨通。

凡三传顺加，以巳上加申起，四孟是五行长生之地，顺加则水木金各就所生，是四生之神复各居长生之位也。如春令寅木乘权，勾萌甲坼，生意正蒙，乃生生之始也，曰胎。四孟至于夏则生气日长日盛，曰励阳者，谓阳气盛中伏衰，君子当勉励勿纵，犹退藏意。秋时生气渐微，杀气渐盛，且言申位何为传送？天地之化至七月是生杀之转关，是送往迎来之会也。盖巳为海角，巳酉丑三合为宽大，坤为马，即四牡，即传送也。申加巳行宽大之地，正驱驰不息意。至于冬万物归根，四生各归生处，是全福而无害，行止有不亨快乎？

此句之解，玄胎者，巳申亥也；励阳者，申亥寅也；四牡者，亥寅巳也；全福者，寅巳申也；三传皆加长生之位，是为生玄胎，生生水息，来日方长，阴阳二气俱顺，故主动主进主福主生。与贵顺传顺同理。惟顺其时，阴阳二气渐升，宜进，故玄胎也，四牡也，以顺进为义；升近于极，则戒盈避满，宜退藏，故励阳也，全福也，以退藏为福是也。但吉凶之判，又必与日辰较量方知。

又巳申亥、亥寅巳三传，惟遥克课有之，克贼之法无例。申亥寅初不克末，吉凶皆成；寅巳申末制初传，凶不成而吉亦不就也。

四仲相加子午卯酉，春占关隔若羝羊之触藩，夏占观澜似游鱼之吞饵，秋占四平，逢望弦晦朔名曰三光不仁，冬占匿阳，时遇日月辰戌号为四门俱闭。

四仲乃四败之地，以卯加子算，四仲相加在卯为阴不备，以日出于卯离太阴也，在酉为阳不备，以日入于酉离太阳也。在子一阳初复，阳气不壮，在午一阴始生，阴气不壮。玩课体名义，重阴互换知无一吉占矣。春曰触藩言为阴所缚，进退不得自如。观澜意同，盖午生于寅，败于卯，前见辰是水库，乃观澜而不敢进意。弦月渐进，望月已满，晦月既尽，朔月初生，重阴相加，又逢弦望晦朔，更加四仲天官如六合太阴，阴总是阴翳之象，故曰三光不仁。日月卯酉也，四仲相加更卯酉上见辰戌总是阴阳闭寒意。又子乃一阳初生，今加于酉方，向闭塞之路，那见生机，故云匿阳。

四仲乃四极，故过而不及，不以吉论。此一义也。

二者，此句乃以四仲之名，实解阴阳二气之实。如“子乃一阳初生，今加于酉方，向闭塞之路，那见生机”，有深意哉。余可类推。

另，此论四句，各以卯、午、酉、子立极作解，亦是《指南》精微处。

断课之关键，实在五行原理中。

四季相传丑辰未戌，春稼穑而生长以时，夏游子而漂流不定，秋地角据一隅而忘天下，冬五墓舍朝市而守丘墟。

稼穑者，以辰加丑起算为顺，土生万物故在春为稼穑，且辰加于丑，土气乍开，生生之思初动。又土盛于夏，乘巳午之生，有千里之势，故曰游子。至秋则土气渐衰，生物之功灭去矣，曰据一隅而忘天下，便与夏之通达不同，四土皆库独以冬为墓者，休囚故也。

三传纯土，丘墓重叠，常占总以凶论。惟见二马旬丁，及寅卯克动，方可消灾避难，但总不见吉处。

若逆相加势情为悖，三传亥申巳寅六合，一名六害。春亢毓有始动终怠之形，夏洪钧秉中正权衡之象，秋含章而无中生有，冬待庆而暗事将明。

逆相加谓以亥上加申起算，六合六害在加处见。寅盛于春已毓矣。又值亥生则毓之太过，故曰亢毓，且亥加于寅为休气用事，故云始勤终怠。寅加于巳，木火通明，是为洪钧，巳加于申，正火旺于夏，亨嘉之会，谓之中正权衡，固宜申金制约为义。巳加申是金生于巳，含章之意，故曰无中生有。申加于亥，天乙生水，得申金之光相涌相生，是为将明，从此而春、而夏、而秋，生长万物之庆皆为有待。

此论病玄胎也。亢毓亥申巳也，洪钧寅亥申也，含章巳寅亥也，待庆申巳寅也。三传亥申巳、寅亥申、申巳寅，惟遥克有之，贼课无例。寅亥申、巳寅亥若发用吉神吉将，喜事可成；然末传制之，难以长久。

四仲逆传子酉午卯，春占井陷如鸟投笼，夏占正烦若牛受刃，秋失友既散离而复合，冬出渐名阴极而阳生。

四仲以酉加子起算，则皆相逆，为五行死地，如金库于丑，则酉死于子，余可类推，投笼正表其象。正烦或作二烦，以日宿月宿加四仲分，曰受刃则生气尽矣，金土杀酉加于子为泄杀气，气既衰故为失友。酉未为离隔之神，加于一阳初生之地，为阴静而阳复，故居离而复合之象。

逆传四季丑戌未辰，春占越库，散财不以其道；夏曰转魁，委任不得其人；秋杀墓势将兴而将起，冬伏阴机渐收而渐藏。

四季以辰加未起算，春季辰土受未中乙木之克，是发越库财已散矣，曰不以其道者，顺则合，道逆则不以其道也。戌为天魁，中藏辛金，夏季未土木库加戌，而为戌中辛金所克，又戌为火库泄木之气，是未转魁上为委托非人也。戌火库丑金库，火加金则杀金，阴象原伏而不动，遇火炼之，有发越之势。丑金库，辰水库，丑加辰则金水相涵象重阴，又子见母，故曰收藏。

若顺相合理势自然，申子辰为润下以和顺为义，寅午戌为炎上以发达为名，亥卯未为曲直举直错枉，巳酉丑为从革革故鼎新，三传稼穑田土稽留。

子为水，申为生地，辰水库，自申而子而辰理势自然，有不和顺者乎？甲乙日为生气。炎上顺其次序，自然烈焰弥天，与和顺同解。更得驿马为倚权，利奏对也。凡木之生死曲与直，举直错枉，正去徇向直意。金有革故之义，言革故自有鼎新之势。凡占得四土，虽当作稼穑，须玩顺逆玩四时，上文备矣。

子辰申为出奇自新改过，午戌寅为间魁舍室从庭，卯未亥为合从彼我咎怀其忿，酉丑巳为献刃远近俱被其伤，辰申子为呈斗玩观于天象，戌寅午为丁墓会消息于方与，丑酉巳为藏金因事而韬，未亥卯为从吉待时而动。

若逆三合事主乖违，辰子申为特顺贵勿躐等，戌午寅为就燥行合中庸，未卯亥为正阳遵发生之意，丑酉巳为法罡防肃杀之威，四土逆行尚宜守正。

水局逆行言勿躐等者，欲其以顺正也。火不顺则燥，故正以中庸。玩遵之一字，言当依本生生之理而无毗乎阳也。罡杀气，金逆而杀气愈盛，故肃杀宜防。土能生金，若逆生恐犹未出于正，故特用戒之。

子申辰为仰玄守凝寒之困，午寅戌为正义显朱夏之形，卯亥未为先春未萌先动非时过，酉巳丑为操会已过受时岂失宜，申辰子为间十聚秀气于怀中，寅戌午为华明彰精光于天表，亥未卯为转轮，因颠蹶而自反，巳丑酉为反射，怀杀伐以酬恩。

天罡加四仲为关隔，人事昭迟；登明脱日辰为萃如，事情和美。

卯酉日月门也，子午为日月之门，辰戌为网罗之煞，辰加四仲为门被阻隔，人事何由通快？子午为关，卯酉为隔，既为日出而作，日没而息之门户，子午既为阴死阳生阳死阴生之地，则人事一动一静，能离此门户乎？今被网罗煞阻隔，人事岂得亨快？亥为乾位，加日辰是统天之德聚于日辰也，天德昭临人情自然和美矣。

用为发端之门，中为移易之府，末为归计之宫。

太公立三传极重在发端，归结在末传。

孟为神之在室，仲为神之在门，季乃在外之应。

孟仲季乃泛论，其理不在传之例。孟为生地，仲为旺地，季为结果之地，此正由微至著，由小而大意。

占行人罡加孟未动，加仲半路，加季立至，因孟新仲壮季老，孟为始，仲为中，季为末，故耳。

初生中，中生末，名遗失而事久陵夷；末生中，中生用，名荣盛而多人推荐。初克中，中克末，为迭噬而受众辈之欺，末克中，中克用，为僣亡而致外人之侮。

毕法云：三传递生人举荐，重下生上不重上生下，大凡发用之气要无所分折，一心聚于干上方好。若初生中末则益我之气薄矣，所以事久陵夷。惟末生上传，专益于我，故荣盛耳。又上克下为迭噬，下贼上为偕亡，从辈侵欺。

三传生日百事宜，日生三传财源耗。日克三传求财可羡，三传克日众鬼难堪。初传克末事成空，末克初传事可成。传见妻财利益多，传见父母饶生意，传见兄弟口舌生，传见子孙福禄满，传见官鬼有两途，病讼畏兮官位显。子传父兮逆且疑，母传子兮顺且便。三传凶谋事不成而终不喜，三传吉兮干支凶，事吉而成无少惮。支若传干人求我，干若传支我求人。

课连茹传逆速而顺则迟，越三间向阳明而向阴暗，故顺三间之课，亥丑卯为溟蒙而事多暗昧，子寅辰向三阳而渐望光明，丑卯巳为出户春雷震蛰，寅辰午出三阳金鲤波中，卯巳未迎阳者鸣高冈之鸾凤，辰午申登三天得云雨之蛟龙，亥未酉变盈者名秋声之稼穑，午申戌出三天似鸣鹤之在天，未酉亥为人局主心劳而日拙，申戌子涉三渊当隐于山林，酉亥丑乃凝阴而忧不可解，戌子寅入三渊而枉不能伸。

天地之气，东南为阳，西北为阴，自寅到酉为日，自酉到丑为夜。凡人日出而作，与阳俱开，故向阳则明。日入而息，与阴俱闭，故向阴则暗。凡人逆则归，归则速；顺则游，游则远，自然之理也。若三传俱在夜方，岂不暗昧？寅为三阳而传之前后拱向之岂不光明？卯为门户，出门向阳，正如雷之震蛰，阳则下也。寅三阳之地，出乎此一路向东南，辰午之旺气，可知亨快，鱼得水之象。午为阳而卯巳者迎之，正高冈鸣鹤之象，占事宜带就，少迟则无气矣。午申在南，先天乾位，固曰天，而辰在东南亦是阳明之位，合之曰三天，登之故有蛟龙云雨之象。只一巳字在午之前，而未酉向西去矣，阳终阴始，肃进万宝告成，故曰登三天。午当阳极而申戌已流于酉矣；在阴子和，言闻其声不见其形也。未酉亥阴气盛矣，凡人心劳不休皆属于阴。书云：为善心安，日休为恶，日劳日拙，善恶之际，阴阳之别也。申子水局有林之象，戌土山象，言人夜方似幽人之守正也。酉亥丑皆在夜位，阴气所凝，休忧如之？戌寅火局，而子水居北乘旺为渊，则火亦化而为矣，故曰入三渊，屈不能伸，无非幽暗之意。

言壬者，必明五行之理，明辨阴阳、昼夜、升降、明暗、盛衰、显晦。

至若逆三间之课，亥酉未为时遁无出潜之意。戌申午曰悖戾有追悔之心。酉未巳励明者出入从起所便，申午辰凝阳者动止罔戾于心。未巳卯为回明而利有悠往，午辰寅为顾祖而喜气和平。巳卯丑为转悖当吉凶二者之间，辰寅子为涉疑入祸福双关之道。卯丑亥名断涧义利分明，寅子戌为冥阳善人是宝。丑亥酉为极阴如月隐西山，子戌申名偃蹇似马驰栈道。

亥酉未逆传，亥遁于酉，酉遁于未，有退而归隐之意。戌午火局中间一申反成克象，不和同矣，故曰悖戾。酉至未，酉有背暗投明之象，曰励明者，言策励以从明也。申午辰俱东南阳位，故曰凝聚于阳，所以行止如意。午为明，未巳卯回绕而向之，故利有悠往。午火生于寅，三传午辰寅，有顾母之意。和平者，谓得所生而巡也。巳丑酉金局为杀机之悖令，中传不用酉而用卯，是悖之转，转则吉。然犹未离于杀也，亦主凶，故为二者之间。辰子水局，中传见寅，虽涉于凝而不沉于渊，但两局不纯，故曰祸福双关。经曰：断涧如何涉，失前忘后时。君子宜退位，小人须有悲。盖亥为水，丑卯有桥梁意，言难进也。高高下下，义利岂不分明？寅戌火局，中传见子，阳入于溟，乃怀宝不出意，丑亥酉皆是夜方，不见光明。子申辰水局，间一成土在中，坎水见险，岂是坦途？

若顺连茹亥将顺行，亥子丑为龙潜，阳光在下，空怀宝以迷邦；子丑寅为含春，和气积中，莫炫玉而求售。丑寅卯为将泰，有声名而未蒙实惠；寅卯辰为正和，展将略而果沐恩光。卯辰巳名离渐，利用宾于王家；辰巳午为升阶，亲观光于上国。巳午未为近阳，名实相须；午未申为丽名，威权独盛。未申酉为回春，若午夜残灯；申酉戌曰流金，似霜桥走马。酉戌亥革故从新，小人进而君子退；戌亥子隐明，私事吉而公事凶。

此连茹之十二课，况先师孔子一生，概无过焉。

亥子丑俱在夜方，全无阳气，故云，即《易》“乾龙勿用”意。子丑寅得阳气而未畅，仍宜韬养勿用。寅为三阳开泰，此时从丑初履之，虽有将兴之誉而功业仍未成就。寅卯辰为日之始，正君子向明求治之会。卯辰巳逼近离火，是君子作宾于王朝也。午正阳有泰阶之象，从辰巳升之岂非观光乎？午阳明君位，巳未近之，君臣合德，功成名就之象。午未申是圣主当阳揽权御下之象。未申酉东南之气灭矣，是以比之残灯励之也。申酉戌乃金地肃杀，何险如之？曰霜桥走马危之也。酉戌亥纯是夜方，乃小人道长，君子道消之时。戌亥子以公私分明暗，若占逃亡盗贼，又当用夜方也。

自东南到西北，由离明渐入幽暗，联茹、间传之义，正从消息盈缩中推衍而来。大致自暗而明则生发进取，自明而暗则衰败退悔，不可不详察其义也。

若逆连茹亥位逆推，亥戌酉回阴心怀暗昧之私，酉戌申为返驾主行肃杀之道。酉申未名出狱主离丑出群，疏者亲而亲者疏；申未午名陵阴行险侥幸，安者危而危者安。未午巳为渐烯脱凡俗而渐入高明，午巳胡名登庸舍井蛙而旋登月阙。巳辰卯名正己人物咸亨，辰卯寅为返照行藏攸利。卯寅丑联芳悔吝须知否极泰来，寅丑子游魂乘凶坐见事成立败。丑子亥为入墓有收藏之态，子亥戌为重阴安嘉之形宁甘没齿。

自亥回戌，自戌回酉，一团阴气用事，可以卜其心之所藏矣。戌酉申为肃杀之地，昔孙膑占之不满期刖足而返，故名，戌为牢狱之地，酉不向戌而向申，是为出狱不与戌之群丑为伍，而往西南，是平昔之亲类反疏，而疏类反亲矣。申为阴而未午凌之，阴阳交接，安危之机也。巳烯而午未渐而入之，是脱凡境入高明意。午巳辰逆转，又未中有井宿，午逆向巳，巳中有蟾，月阙是也，巳宽大有正己之象。从巳至辰卯，正己而正物，人物皆归于通达。寅中有生火，辰卯返而从之，是返照也。阳明相比，行藏自利，发泄太过，中藏乌有，反为吝象。今归寅卯于丑，披枝归根，方是泰来之象，寅之阳气正好发舒，反入于丑阴极之位，诸事不利。魂阳魄阴，向晦宴息，百事收藏，占者宁矢志没齿，静俟不敢进也。

局有进退之意，气有旺绝之殊，衰墓总同退断，胎生进气无虞。退气则吉事成凶，凶事反吉，进气则安者益安，危者益危。

长生之十二位所以象人之始终也，要从胎处说起，盖胎在母腹中，养在始生之时，长生则从始生，渐渐长矣，宜竟接冠带，何为有沐浴？盖五行之气，不郁不舒，不凝聚不发散，正复卦安静以养微阳之意。这一点生意不得沐浴处一番闭藏，如何得冠带而临官而帝旺也？到帝旺处一生事业尽矣，衰病死理势必然。至墓之后胎可言矣，又加一绝，不生不有，十月之纯阴何以得一阳之生，绝正死生互换之交，人鬼转关之路也。课义虽言五行，实字字切着人事，细玩相见进退二字，全在旺相休囚死五字中分别。大抵吉气进则聚，散则吉者不吉矣。气退则散，散则凶者不凶矣。

顺连茹空，名曰声传空谷，退吉而进则不宜。逆连茹空，名曰踏脚空亡，时宜而退不可。三间之课，亦有缘由，课传六阳利于公干，课传六阴利用阴谋，半阴半阳原情审势，阴多阳少以理推求。

阳为德而阴为刑，阴从夫而阳自处，癸为阴而丁主动，闭为死而动主生。

子午卯酉多是五阴所寄，而曰德从于阳，干在四孟位上，如甲禄在寅，乙禄在卯，甲与己合，而以寅为德禄，乙则合庚而从庚之申以为德。余例同。癸水润下之性于逢旬尾曰闭口者，言水气在上不能开口也。假如人在水中，一闭口便不能生矣。丁火之性主阳主动，是生之象，正与癸相反。

空亡乃耗散之神，初斩首、中折腰、末刖足。辰戌为网罗之煞，辰覆巢日毁卵而用逵。

空亡乃天中煞，人只知旬空为十干不到处，不知惟虚能起化，此正天之中也，故曰天中煞。数中凡遇空亡不可便说不好，要细察始见端的。天罡之气鼓万物而出，天魁之气收万物而入，四时网罗之杀，言一网无余也。在日辰上是静位，所以为覆巢为毁卵；在用上是动机，所以为置逵，言一往便留碍也。

年命若立魁罡动者静者而静者动，日辰加临卯酉离者合而合者离。

立是年命所乘神，立于地盘辰戌之上，非辰戌作年命也。

辰戌卯酉皆有动摇之意，惟辰卯阳气动出，戌酉阴气动出。

三传纯子孙不求财而财自至，纯父母勿身而身自安，三传纯妻财而父母克害，三传纯官鬼而兄弟成灾。

毕法云；六爻现卦防其克即此意也。

见克不克从其鬼贼崖岸迫而勒马收缰，见生不生鸟兔尽而藏弓烹犬。见救不救灾须自受，当如燕雀处堂；见盗不盗本根无耗，须识荆棘巢凤。

凡见克神要细他立处，若是生地，它自恋生不来克我；若是他之克处，他自受克不能克我矣。下三句俱如此看，如人之临于危崖尚可收缰危而不危也。鸟兔尽言人之施恩于我者，今已尽矣。燕雀处堂而不知危机将至，救神无力也。荆棘解盗字，巢凤则盗而不盗之意。

此四句不可静观之，须知有其心而无其力，必有其虚声令人虚惊虚喜，然后消于无形也。

合中带煞蜜里藏砒，煞遇空亡饥食甘李。交车入长生之位苦尽甘来，交车坐刑害之宫幸中不幸。

吉中凶凶中吉须详之干支门路，止在上下照射处，故曰交车。此处刑冲克害极有关系，盖交车二句似指交车立地盘长生刑害也，玩位字宫字自见，不然与下节重复矣。

先生后克乐极生悲，劫煞入辰萧墙祸起。

乐极生悲即毕法乐里悲意，劫煞如亥卯未在申，其应极速，萧墙应辰之一字。

日辰神将交会龙虎聚良明之会，日辰神将交克猿鹤争风月之巢。

龙虎是合气的状，猿鹤是不合气的状，交生交克可谓极切。

交车入墓喑哑双盲，交车冲刑风瘫痴隔。

喑盲俱切墓字，风瘫切刑冲字，可见凡断当各从其类。

乙戊己辛壬同四季名曰九丑，天地归殃；死绝休囚气加日辰号为二难，夫妻反目。

凡戊子、戊午、壬子、壬午、乙卯、乙酉、己卯、己酉、辛卯、辛酉日，而大吉又临日辰子午卯酉上者，为真九丑卦也。盖乙是雷电始动之日，震而不安之位；戊己是诸神下位之日，戊己为坤，诸神清虚之气合德于乾，转入坤维，曰下位是也。壬是三光不照之位，壬禄在亥，六阴俱足，日月之光至此损照。辛是西方杀物之位，如何又居在四仲极阴位上。大吉是十二宫神之主，为贵人本家，所以为星纪，诸星朝会于斗也，今又临四仲极阴之位，为九丑。九，阳数，丑，言阳之丑也。二难正配夫妻两字。

上下六合主客合同，上下刑害冤仇相见。引从日辰名曰用媒家必兴而人必旺，干首支尾名回环成事吉而散事凶。

男年支而女年干合后成婚，辰加罗而日加网巧中反拙。太阳照武宜擒贼盗，月将加辰宅舍光辉，魁度天门行多阻隔，罡填鬼户事任谋为。

此数句义同《毕法》。

既定课传，次观神将。贵人为百神之主，得位为福，失位为殃；螣蛇为卑贱之神，旺相怪异，休囚亦主忧惊。朱雀文书亦主刑戮奸谗口舌，白虎道路又为官灾疾病死亡。勾陈主迟滞勾连之事，囚主讼而旺主生；玄武为盗贼虚耗之神，休失人而旺失物。六合为婚姻合和，妇女得之则为私门；太常主酒食衣裳，武职占之则为擢任。青龙所主财物，文官见之光为恩宠，天后虽为妇人，庶人得之亦主亨佳。天空奴婢妄诞，太阴暗昧不明。

太公前只用天将十二，后见丑位为己土之精，北斗之枢，是十二宫之气化拱照之地，因而加一名曰天乙贵人，贵人即丑也。前五位引之，后六位从之，其间分文武贵贱男女，如天后贵人之妻，太阴贵人之妾，空蛇皆贵人奴婢也，龙朱文臣，常勾武将，所不可不知也。蛇属巽，风火摇动不宁，故主惊疑，防火外明内暗，故曰奸谗，火赤色，故主刑戮。虎处坤方，故主道路，又申金杀物，故主官灾病疾。勾陈辰也，万物至此勾萌甲坼未舒，迟滞勾连之象也。玄武为亥水，阴私暗昧故虚耗。六合和合之意，妇人岂宜私和。未味也，言物至此月而始成味也，故曰酒食；衣裳者，谓麻絮丝绵都于是月就绪也；曰武职者，言巳午所生之金，得未土而刚锐之气毕聚，到申位方显出纯金来，可见未中之金自旺，故为武职。寅为三阳开泰，号曰青龙，正应文武之德，世间财物吉凶，嘉宾生死丧祭，贵贱尊卑男女长幼，哪一事少得？所以属青龙，言其变化莫测也。天后有恩泽意，故亦云亨佳。天空诞诈，太阴阴私是也。

寅功曹主木器文书，申传送主行程消息，卯太冲主林木舟车，酉从魁主金刃奴婢，天罡为词讼兼主死丧，戌天魁为欺诈或称印绶，巳太乙惊怪癫狂，亥登明阴私哭泣，午胜光官讼连绵，子神后奸淫妇女，丑大吉咒诅冤仇，未小吉酣歌医药。

辰乘贵人合禄，公门役吏，遇马而为奔走公人；戌逢空禄临孟，为了哨边军，见丁而为逃窜落阵。大吉小吉作勾陈斗争田地，天魁从魁为六合奴婢逃亡。从魁若乘武合妻妾怀娠，传送上会青龙子孙财损。胜光如逢天马必问行人，太乙若逢白虎家多疾病。未逢天后妇人奸淫，丑合贵常欲添财喜。天空临酉走失家奴，常遇登明亲朋酒食。辰戌见空武奴婢逃亡，小吉单逢六合婚姻聘礼。

辰上原无贵人，若天乙立地盘辰上则贵而不贵，若合日禄主为公门役吏，但食其公食而已，更带日马则为奔走公人。戌加天空军人之象，临孟而为了哨者，言去路方赊也。丁者壮也，惟壮盛善走，所以落阵中亦能逃出。从魁是妻妾，玄武为胎，合是怀孕，子孙历代相传。传送之意，青龙为财，居申受克，非财损而何？胜光离火为日之精，行游之象也，更乘天马，岂非问行人事？太乙在紫微垣内，家室之象，遇疾病刑煞之神，则抱恙可知。未地始离于阳，渐进于阴，再乘天后，奸淫必矣。丑为贵人本家，太常为财为田，合而得之，则财产之事，添进无疑。天空为奴，酉门户也，奴临门户，背主逆行。亥卯未三合故未亥为亲朋也，又未中酒食与亥共之。辰戌动而不静，有奔走之象，空是奴，武是婢，临于辰戌故云。小吉主礼仪酒食，又见六合牙媒之神，其为婚聘也可知。

辰逢勾虎必问田坟，丑作虎勾墓田破损。太岁龙常来占官职，子乘龙合女受皇恩，寅乘龙合儿孙欢庆。二八如同阴武，私通门户摇动；巳亥若逢阴后，二女奔淫不已。干作六合为荡妇，见亥亦作孩儿；丑遇天空为矮子，会申名为和尚。寅作朱雀，会卯为文章之辈；寅乘玄武，见巳为炼丹道人。卯上乘传送为匠斫，辰上见白虎是屠人。巳入酉宫为犯刑远配，会太阴亦作淫娼；酉加午上为宠婢登堂，会六合必主淫乱。未加酉为继母，申乘合作医人。戌作天空健奴军吏，亥乘玄武乞丐鬼神。

天罡主动，勾陈属辰为田坟之象，更见白虎凶丧之神，则动问必在田与坟矣。丑土主静，遇勾虎凶神必主墓田破损事。太岁君象，文视青龙武视太常，占者如近太岁岂非问官职乎？子为天后，龙为恩宠，女为龙合，自是膺受皇恩之象。寅卯即青龙喜神，六合为儿孙，所主必喜庆事。二八谓卯酉，如乘太阴玄武蔽匿阴私之神，则门户污淫必矣。巳为双女，巳为双鱼，都为淫乱之象。子为妇女，见阴私六合之神，自然所主淫荡。

亥为幼子，乘六合儿孙之神，其为孩儿无疑。天空是戌为足，而加于丑，足为刑不能大长，故为矮子。天空亦作和尚，申解作身，身会空则身入空门矣。寅为书籍文章，卯为术，朱雀文明之象，课象值此，自是文人誉声。寅为道士，玄武不正之神，乃窃取财物者也，巳为鼎灶，相会为一炼丹可知。一说寅属艮，成言乎艮，艮道在是矣。上玄武下巳火，水上火下，正丹经所云“取将坎位中心实，点化离中腹里虚”也。申者身也，身琢木为匠作，又卯加申琢成器物。罡成虎杀气太旺，故为屠人。酉主杀，是天地之刑官，巳从巽入兑相克，犯刑之义也，又巳加酉为配，所刑必属远配。巳双女见太阴阴私蔽匿之将，所主必淫邪事。午正阳有堂之象，从魁婢也，加午为登堂，若见六合阴私之象，其淫污可知。土生金者也，金旺于酉，土败于酉，以败气生旺金，如子已长成，而母又生之，故为继母。申身也，身入六合药材之中，岂非医药流？戌者戍也，天空戌之本位，故为军奴。玄武脱耗，亥为天门，故云乞丐鬼神。

虎踞二八之门，八难兴而三灾发。贵立天门之地，六神藏而四煞没。

卯酉为二八门，诸事所必由。今为虎踞，灾难自兴。惟丑贵加亥方说得四煞没六神藏，四煞即辰戌丑未而加四孟，则化凶为吉矣。六神藏者，蛇临子，朱临丑，勾临卯，空临巳，虎临午，玄临申是也。

太常为破碎为孝服，如天狱腾蛇主灾致讼；天空会勾陈为斗争，会伏殃化鬼家破人离。天后临卯酉一举成名，月将乘青龙片言入相。勾龙同居旺地，财宝如田；常贵共入官乡，当朝执政。

四孟金鸡四仲蛇，四季丑日是红砂，此破碎煞也。太常主衣服而遇破碎，岂非孝服之象乎？天狱即天狱煞也，或值天狱卦亦是常乘此，更会腾蛇惊恐之将，灾讼必矣。天空即为戌，勾陈即为辰，辰相争又魁罡动摇，岂非斗争？伏殃正酉逆四仲，凡四仲为五阴之地，阴盛化鬼家破人离之象也。又天后为恩泽之神，月将近君将之象，文青龙为恩宠，太阴属金乃财帛之神，勾陈积众之神，妙在同居旺地，四字问功名一事，大抵要官星得地，若太常天乙入官乡而他处更无克害，便是升官迁职吉象。

年临孤寡自甘半世孤灯，日遇空亡多主首阳饿死。太阳加神后之位，水火之灾；太阴临胜光之宫，自缢之患。财遇绝宫而上乘旺气，定因白手成家；子作白虎而下见离明，多主螟蛉承嗣。年命加临卯酉，作事朝移暮改；龙合下临丑未，为人佛口蛇心。武会太阴，嘲风弄月；虎同天后，迷花恋酒。财同朱雀，主口舌上生财；武见官鬼，因奸伪而成事。财为天后，主宅主妻；财为太阴，为奴为婢。年作卯酉而入空申，随娘再嫁；时逢酉未而乘刃绝，市井呼卢。合武乘旺临酉寅，非雷惊必主沉溺；虎蛇带煞临未巳，非牙咬必主蛇伤。子午卯酉为关格，谋望多主难成；辰戌丑未为墓神，发用多因掩蔽。

四时前孤后寡，或值旬空，皆为孤寡。若人年临孤寡地，占婚最忌。日遇空亡，单言日干落空，则主空乏之事。水火相激而成灾，干火克乾金，乾为首，火为心，心自害其首，故有自缢之象。财物遇绝是白手之象，上乘旺气则绝而复兴。虎伤子息无见，幸离火克虎则绝而不绝。卯酉为日月往来之门，故主移动不一。六合青龙乃东方主气，主慈，而临于丑未上，又主克，是口慈而心毒。阴金主阴，水象淫泆，又金水相涵，风月有情。白虎为传送之神，会天后则闺门哪得贞静/大凡事之成否要视官鬼，苗公云不克不成事者此也。申为坤为母，申空而母不安室，人年又加卯酉，必主变动，故云。酉为歌喉，未为酒店，又乘刃绝，故不事正业，但日趋于败耗地也。六合司震，玄武属水，水雷屯正雷雨之动满盈也，故云。又蛇虎凶神，百叶窗煞乘巳未之生，其凶愈甚，故主受伤掩蔽。要论休旺。

占天看云龙风虎，察水火升降以辨阴晴。占地看玉藻金英，视神将生克以知吉凶。占宅占人看日辰而次详课义，占狱占病视勾虎而解救同论。捕亡三奸之下可得，鬼神烦神之位推详。占婚姻视天后妻财与日辰比和。占胎孕夫妻年上方判阴阳。占谋望要成神合气，占求财要看旺相龙常。占功名先看吉神吉将，占官职当明天吏天城。

占地，支之阳神是墓，支之阴神是穴，玉藻金英有之。勾主狱，虎主病，见此宜视救神。凡亥子丑有一位加于地盘仲上，则对冲处便为三奸。对冲视天盘天后，日辰比和俱重。若一处并吉便可言吉，男女自夫妻年上推来主的。成神正巳顺四孟，合气主旺相之气，言成神有气不休也。龙常是财神。

出行日为陆而辰为水，视神将之生克以辨吉凶。经商辰为主而日为客，视神将之衰旺以定合宜。子孙动而求官不吉，官鬼动则兄弟屯邅，兄弟动则妻财有损，妻财动则父母灾危，父母动则子孙受克，官鬼动亦忧于己身。吉神宜旺宜相，凶煞要墓要空。吉神空吉不中不吉，凶煞空凶内不凶。吉居德禄之宫，出潜离隐而招祥致福；凶居生克之地，恋生解克而无害。贵人顺治凶神少降灾殃，天乙逆行吉将聊施恩泽。

盖子至巳为阳，亥至午为阴，乃天地一大开关也。贵人顺治向南诸事吉，逆治向阴位去则诸事主少吉。

凶神刑害日辰连绵灾祸，吉将交加课传不绝欢忻。凶神和合虽灾而不致深危，吉将刑伤有庆而终难全美。日辰有彼我之分，神将有尊卑之别。克日则灾及自身，刑辰主祸延家宅。男推日而女推辰，于中玄妙；阳课明而阴课暗，此际幽微。孟仲发用事应尊亲，季作初传定应卑幼。用神验人事，比和为亲为近，不比为远为疏；神将断吉凶，旺则日新月盛，衰则渐退旋颓。贵神带印克今日为有位有禄，申午相合乘天后为保为媒。虎克日辰官灾痨病，勾刑卯酉路死扛尸。白虎会旺相之金而克害年命，难免一刀之患；勾陈合太岁之神而刑冲日辰，定遭尸解之厄。年逢阴鬼，魃地生灾；日遇阳官，明中致福。

大凡合处为来之有路，带印非生我之印也，乃巳加戌为铸印也。戌为印绶，皆所谓带印。经云：带印皆指遁干生贵人，此说大有道理。传送象媒保，朱为朱雀，乃口舌上生财是也。又传送于道路而发用在天后，日主讼，辰主疾；勾主死尸，卯酉主道路，金旺虎愈旺，其凶愈甚。岁君合勾陈刑冲日辰，凶不可解。言勾虎者，以二煞原极刑极阴之气故也。阴鬼是建干遁来之鬼也，阳官则见于上矣。

贵神带印，谓贵神生日也，为有位有禄之征。贵神若克日则在上者不喜，岂能得益？吾遇此类课体甚多，贵、龙、常克日则灾殃不免，遑论禄位？

要见分类形状，当视州野区分。子列青州，亦主江湖沟涧。丑为扬地，更为宫殿桥梁。寅主幽燕亦主栋梁寺观，卯为豫州更为棺椁门宪。辰为兖州亦主井泉坟墓，巳定荆州兼为弓弩帘筐。午主三河亦主山林书画，未为雍州酒店茶房。申为晋域更主神祠鬼屋，酉为冀地又为库房山冈。戌主徐州亦主州城牢狱，亥为豳地更为居榭厩房。此特举其大概，于中仔细推详。

子作内房妇女鬼神兼泄泻，丑为庭院秃头病腹患脾肠。寅主道路，入长生则为道士，主须发而病风疥；卯为门户，会玄武则为经济，主手背而病在膏肓。辰为墙垣书簿，主皮毛臃肿之灾；巳为炉灶小口，主咽喉面齿血光。午为堂屋，主心目叶泻瘟；未为井院，主头胃膈噎椎梁。申为驿递，主骸骨心胸脉络不利；酉为六户，主口耳小肠喘咳难当。戌为墙院足腿，亦主梦魂颠倒；亥为厕间虐痢，定应脾疝膀胱。自兹触类而长，当尊此例推详。

天后为妇女，天一生水，鬼神造化之始。丑为星纪，寒土不生毛，故秃头。木主肝，又膏上肓下，肝之表也。巽为风，主入，蛇火未井宿，先天午未属乾，为首。未者味也，故言胃。魂藏辰戌，魄藏丑未，虐痢寒热往来。

先贤时察来情，端倪无不应验。时遇空亡必主侵欺诈伪，时乘驿马必主动改迁移。冲日冲辰彼我流离颠沛，同辰同日事情偃蹇迟疑。时日相生迭为恩泽，日时克害亲作仇寇。日克时则为财，时克日则为鬼。遇子遇午时往时来，值卯值酉为门为户。时乘日墓虽成而终成暗昧，日得夜时见贵而反作不祥。日逢时破主走失之灾，辰遇时刑应讼狱之祸。时干日干相合外事和同，时支日支相合婚姻和会。日辰俱合正时，内外见一团和气；正时冲刑月将，顷刻有不测灾来。

古人以时为先锋门，故未得课，先视正时与日子禄墓生克何如，又以天上正时所乘神为直事，而事之原委已可知矣。如申日巳时，巳作蛇便知为子孙忧疑事也。

大抵四课三传克多则事烦，克少则事一。生多则虚诞，生少则理明。

三传内有克杀，子孙即为救神，无克则为脱气；日辰交相入墓，冲神号作天恩，遇墓终成破损。

天地务致中和，阴阳不宜偏胜。

鬼临畏地，当忧不忧；财入鬼乡，闻喜不喜。

神将交克，占及夫妻；同类相伤，事因昆季。

财遇天中，产业倾颓；鬼临旬尾，官灾不起，

吉凶神其神将，生死辨其安危。

例多而同归一理，举一隅当反三矣。

天中谓空亡也，旬尾谓闭口也。

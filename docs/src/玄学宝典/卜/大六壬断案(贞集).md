---
title: 大六壬断案(贞集)
editLink: true
---

行人书信

黄秀才占行人，庚午生三十九岁，戊申年正月丁巳日亥将未时。

朱 蛇 贵 后

酉 戌 亥 子　　　阴 朱 常 贵　　 财 辛酉 朱

合申　　　 丑阴　　丑 酉 卯 亥　　 子 　丑 阴 ◎

勾未　　　 寅玄　　酉 巳 亥 丁　　 兄 丁巳 空 ⊙

午 巳 辰 卯

青 空 虎 常

邵先生曰：此课亥作贵人加丁，是绝神。亥又来克我，本主行人来，奈缘所干事未遂，兼以宅上财作文书，乘破碎，文书次第未备，尚有更改之意。行年在辰，辰上见申，亥水又生在申，绝神带生，目下未归，在三月子日至也。

黄占友人过浙干事，行人是庚午命，午加寅，是行人脚下生气，踪迹不定，又过东北干事也。亥为绝神临日克日，主必归。行年上见申又来生，故不归。又不合初传自宅上发用出来，又归今日支神，在东北上作末传，宅神反出在彼，是二不归。日上亥水，病于东北，巳乃水绝，支去彼绝，其人在彼，是三不归也。后果于三月初九戊子至。

同是占行人，又是一样论应期，乃是论三合在行年上下。

亥作贵，又作绝，加未即是加丁，是亥绝来克我。本主克干则行人来就我，奈缘所事未遂者，丁干为我，巳支为后，支亦为他，人则所干，为他人之事。巳临丑位入陷，主事未成，兼以宅上加酉字，乘雀为文书。孟月酉为破碎，则文书不备。酉为干阴之卯所冲，尚有改意。行年在辰，辰上见申生亥水，绝神变生，现尚未归，而申辰三合，只少子字，故此定辰月子日归也。以申为太岁，主年内三合全逢即验。

王知县占新宰几时至，己丑年十一月甲申日子将申时。

勾 合 朱 蛇

酉 戌 亥 子　　　玄 蛇 合 虎　　 财 壬辰 玄

青申　　　 丑贵　　辰 子 戌 午　　 官 甲申 青

空未　　　 寅后　　子 申 午 甲　　 父 戊子 蛇

午 巳 辰 卯

虎 常 玄 阴

邵先生曰：冬占润下课，正及时也。新官今已至润州，值水浅来迟耳。三日得信，云已到润州，水浅不能前。盖发用辰加子作元，子江也。上得辰土克之，故浅。十二月至任者，甲日子加申，子乃十二月太阴，今在申，故主十二月。

汀州府戴公讳仪占风闻朝廷有文字的否，戊戌年六月乙亥日未将巳时。

青 勾 合 朱

未 申 酉 戌　　　玄 后 勾 空　　 官 　申 勾 ◎

空午　　　 亥蛇　　卯 丑 申 午　　 财 甲戌 朱 ⊙

虎巳　　　 子贵　　丑 亥 午 乙　　 父 丙子 贵

辰 卯 寅 丑

常 玄 阴 后

邵先生曰：七月内必有朝廷文字来，被蒿恼不意而动。果于七月癸巳日文字来，充替河州。盖传见勾陈乘岁马作鬼，又雀太岁，末见贵人，月建前一辰为用。应七月，申是岁马，带鬼克日，申为传送，又为道路，鬼害故来速也。

某秀才占赴省试，望得失之信，甲戌日酉将卯时。

朱 蛇 贵 后

亥 子 丑 寅　　　合 玄 后 青　　 兄 戊寅 后 ⊙

合戌　　　 卯阴　　戌 辰 寅 申　　 官 　申 青 ◎

勾酉　　　 辰玄　　辰 戌 申 甲　　 兄 戊寅 后 ⊙

申 未 午 巳

青 空 虎 常

邵先生曰：占求官、望文字，榜即至矣，恐 在四十九名及第耳。果当日榜至，中四十九名。盖课传俱马，又乘青龙，作官星，禄又得后，故主得官。天罡加支，望事立至，用事严紧，故速来。

寺僧某占举请长老，望州中文字到否，辛亥日申将巳时。

朱 合 勾 青

申 酉 戌 亥　　　后 常 阴 虎　　 官 乙巳 后 ⊙

蛇未　　　 子空　　巳 寅 辰 丑　　 兄 戊申 朱

贵午　　　 丑虎　　寅 亥 丑 辛　　 子 辛亥 青

巳 辰 卯 寅

后 阴 玄 常

邵先生曰：定得文字，目下便至。盖初传日马乘后，为恩泽神。又月建主州府文字。巳时为用，故不出时见之也。只是长老得了，自却有灾，宜保重。乃虎乘墓加身也。果当日文字至，长老交割了，却谢州府，中路门辕拱柱颠下，手废而成疾矣。

张一公占州中相论文字，二月辛卯日亥将寅时。

贵 后 阴 玄

寅 卯 辰 巳　　　青 朱 阴 虎　　 子 戊子 朱

蛇丑　　　 午常　　酉 子 辰 未　　 父 　未 虎 ◎

朱子　　　 未虎　　子 卯 未 辛　　 子 戊子 朱

亥 戌 酉 申

合 勾 青 空

邵先生曰：文字今日必来，果应。盖昴星课，卯日子加卯，朱雀临门，主文字立至。又子卯相刑，主其来紧速也。又三传俱在日辰之上，自主日下必然到也。

疾病

孟承务占幼童，己酉年二月壬午日戌将丑时。

蛇 贵 后 阴

寅 卯 辰 巳　　　合 贵 阴 虎　　 财 辛巳 阴 ⊙

朱丑　　　 午玄　　子 卯 巳 申　　 子 戊寅 蛇

合子　　　 未常　　卯 午 申 壬　　 兄 乙亥 勾

亥 戌 酉 申

勾 青 空 虎

邵先生曰：此课主病上热下冷，上膈虽热不渴，中间风气相击，下部不通，因食冷咸物损肺，遂上喘下痞，今宜补肺通肠。盖曾寄出家，未曾还愿之故。今若寄出家，可以免灾，终是衰弱，二十一岁后状如老人，皮消肤瘦，若痨病状；二十八岁，不能过也。其子病症，果是上热下冷，因食冷鲞鱼汤与麻参，遂得此症。当初舍在净安寺，继而赎归，遂不安，常若痨怯状；寄在外祖家养育，瘦弱益甚，不曾娶妻，至绍兴十六年四月三日病故，果二十八岁也。夫日上长生是空亡，申为寺院，虚生是寄舍也。壬受申之虎生，却去生寅木，木生巳火，巳火克申金，申金受克，走来壬上避之，非本意来生也，故终身瘦弱。申数七，亥数四，四七二十八也。初巳火主上热，末亥水主下冷，上膈在热而不渴，中间缘寅木，主风气相击，下部不通。又巳火伤申金，肺脏上喘必矣。

初传论上部，中传论中间，末传论下部。就初传论受子女耶？是就日干上下论耶：

王县丞甲戌生三十五岁占病，戊申年六月甲寅日未将卯时。

勾 合 朱 蛇

酉 戌 亥 子　　　合 虎 合 虎　　 官 庚申 青

青申　　　 丑贵　　戌 午 戌 午　　 子 戊午 虎

空未　　　 寅后　　午 寅 午 甲　　 子 戊午 虎

午 巳 辰 卯

虎 常 玄 阴

邵先生曰：此课日辰皆见午，甲寅二木，皆死于午，那堪中末又是午，初传又是绝神，六月午为月病符，旺火蚀休木，本宫又克父母，既无父母，亦难为子息，及自身。幸行年在子上烧不尽，三十七行年到寅，巩难。三十九行年到辰见申，尤难过矣。须先克了子，便乃心病，且作废人也。王县丞授邵武军，是年遭丧男女四人，果成心病不赴任，恣狂而走，至三十七癫痴不知人事，亦不饮食，几两月方瘥。三十九上，又复如此，却不死，四十岁上，太岁到寅死矣。盖上午、辰上午、中传午、末传午，共四午来蚀甲寅，是四个月病符、四个天鬼。天鬼常传四仲神，建寅居酉逆相巡，行年日上如遭着，灾祸刑伤病扰人。四个天地转杀春卯夏午秋酉冬子、四个白虎，所以丧四子，午为心，遇虎故主颠狂。木死于午，故为废人。天鬼多生于疫病，故死者非二四即五六也。

用五月禄说神煞用六月以得节论。

此处论生死，太岁到寅，上见午，为日之死神。

四午字，为死神、天鬼、病神、白虎加之，为脱耗日干甲木之休气。午为心作昏迷煞，白虎为道路神，故狂而走。

徐孺人己卯生三十岁占病，戊申年五月癸巳日申将卯时。

青 空 虎 常

戌 亥 子 丑　　　阴 青 空 蛇　　 财 　午 蛇 ◎

勾酉　　　 寅玄　　卯 戌 亥 午　　 兄 丁亥 空 ⊙

合申　　　 卯阴　　戌 巳 午 癸　　 官 壬辰 后

未 午 巳 辰

朱 蛇 贵 后

邵先生曰：日上午作蛇见空亡，为偏空。阴人所苦，遂至心下不足，遇饥则气攻心胸，眼目昏暗，生子多但不实，内一子足多一趾。中年血海败，五十左右则成血瘿，不宜破，破则死矣。在五十四五之间。平生不宜养蚕，恐因蚕得病也。徐孺人之父有妾，即孺人乳母。父死随孺人在徐司理家，常与司理不合，故孺人得病，以乳母故也。生子十一胎，存三人，内一子多趾。四十一血败，三年成瘿 ，五十四因养蚕夜出胃冷致疾，瘿破出血数升而死。盖日上见午为心，癸水灭午火又空亡，是心受制而不足，午为阴人，空则无位为妾，蛇在午上扰，故知为此阴人所苦。又午为目，蛇扰水制，又空亡，自然昏暗。饥痛者，己卯生人，禄在午，空则乱也。蛇扰故痛。戌土上见青龙，故主多趾。又戌为足也。血败者，亥坐空亡，又乘天空故也。血瘿者，辰加亥为天后，辰坚土，加血上，故为血瘿。天后主厌秽，癸水入辰墓，故瘿破而死也。

伊秀才占父病，父丙辰生六十四岁，己酉年十月丙申日寅将寅时。

勾 合 朱 蛇

巳 午 未 申　　　蛇 蛇 勾 勾　　 兄 　巳 勾 ◎⊙

青辰　　　 酉贵　　申 申 巳 巳　　 财 丙申 蛇

空卯　　　 戌后　　申 申 巳 丙　　 父 壬寅 虎

寅 丑 子 亥

虎 常 玄 阴

邵先生曰：此课自本身传归妻宫，妻宫又传归父母，六旬向上人，占病不宜见父母。盖父母既故，故是下世重见父母也。行年与本身并，爱圅曰：六十四岁行年在巳，巳既丙，丙为本身，故云行年与本身并。然则的是六十四岁。因财上及旧事不足，酉年以申财为病符，病符主旧事，的是己酉年占，其本命定丙午年。爱圅又识。以致伤心。中间又是财爻入课，必是财切，兼与妻不足，遂激成病。末传生气，此课本主未死，缘父母宫艮山坟，左边地风吹骨转，右边白蚁又入棺，若急移坟，可以延年。

否则归冥矣。伊父之病，因为子娶妇囊空，不顺意、烦心，遂心热致渴成病，日渐狼狈，兼子又无书舍，愈增烦闷。先生令其移坟，渠及移利方，移意遂决。及开棺视之，则地风吹棺中骸骨颠倒，白蚁满棺，泥土淤塞，于是易棺移葬，病日渐退，从此安好。次年其子又得一好书舍，雍容而过，安乐八十岁方卒。盖丙日寅为父母爻，上见白虎，定是父母坟不安。六旬人见父爻，本不利。然寅为丙之长生，故得不死，而以父母坟断也。白蚁之凶，乘白虎也。此伏吟上下皆父母，非他占可单用也。余按寅木主风，故云风吹骨转。因占病又占出坟墓不吉之论，论得病源由。说出坟墓之灾。

张逸士庚戌生五十九岁占病，戊申年九月庚寅日辰将丑时。

蛇 朱 合 勾

申 酉 戌 亥　　　蛇 阴 虎 勾　　 兄 甲申 蛇

贵未　　　 子青　　申 巳 寅 亥　　 子 丁亥 勾

后午　　　 丑空　　巳 寅 亥 庚　　 财 庚寅 虎

巳 辰 卯 寅

阴 玄 常 虎

邵先生曰：此课大凶，上下俱脱，其病恐是泄泻上得之，自后寒热往来，必成五痨七伤。又兼翻胃吐食，况日上生水，金去生水，多主冷涎，支上见巳，木生虚火，必心下不宁，遂至此病。兼之白浊，死在二十八日，不然再历二十八日，难过矣。此课始终见凶神，上下皆盗气，巳亥俱四数，申数七，四七二十八，两处皆见，五十六日也。

日干为上部，支辰为下部。

论生死日

叶八即行医求占生意，戊申年十二月辛卯日丑将巳时。

青 勾 合 朱

丑 寅 卯 辰　　　后 虎 勾 贵　　 父 　未 后 ◎

空子　　　 巳蛇　　未 亥 寅 午　　 财 辛卯 合 ⊙

虎亥　　　 午贵　　亥 卯 午 辛　　 子 丁亥 虎

戌 酉 申 未

常 玄 阴 后

邵先生曰：金日得木，满盘皆财，不合午来化许多败气，木又死于午，作贵人，偏不利医贵人，却有天医在中传，地医在末传，能制午火，贵人管事，是临危之病，方来相请。有一妇人害反胃者，医肝不医胃；有一小儿中风气者，通水脏不得治风，依此行人，可以取效也。汝屋上不合着一兽头东立，人家亦有一兽头相触而害人，故财不入耳。叶八郎医道不甚兴，治小儿有效，才治大家便不效，其先人因对面有破山头，遂以兽头屋上镇之，西北之家亦然。在叶氏屋前对冲。

盖以白虎立亥在卯之上，是本家屋上之兽头也。亥本宫上见未，有夜之白虎，是西北邻家之兽头也。叶因先生之言，而去之，次年正月初七日，杨七小娘子患翻胃，前请数十医，经年不效，是日请叶治之，叶思先生之言，遂调治肝经即效，得钱二十余缗。至三月十八日，徐参议之孙六岁，中风四五日瞑目不动，来请。叶又思先生之言，遂以泻药利其水脏，六七日能行，脱然无虞。又获钱三百余缗，自此医道大行，遂缘天后在未来加亥，卯来克未，未遂克亥，故主反胃，先因卯克之，卯属肝经，所以当治肝也。亥为幼子，亥水生木不成局，则生风。若导水使行，则风自息矣。未为亥胃覆生在下，故翻胃。一作覆在卯下，故主反胃。爱圅按：未加亥并非受生，则覆在卯下为是。三传木局，木克土，故治肝木而不治胃土。辛日亥为幼子，加卯六数，是六岁。亥水生木，木主风，故理水脏而不治风木也。白虎在亥，通之为佳，故宜泻也。

年月日时俱以前二辰为天医，对冲为地医。日地医从子起顺行十二辰。

午克日，故寅卯为日财，午耗之，亥乘虎自刑又伤午贵。

未乘天后为妇人，未又为胃，卯克之，制倒木局，故翻胃。卯为肝，治肝不克胃，六合为小儿。

樊郎中往治项秀才病，来占。项丁丑生三十三岁，己酉年九月甲子日卯将申时。

蛇 贵 后 阴

子 丑 寅 卯　　　后 空 玄 勾　　 兄 丙寅 后

朱亥　　　 辰玄　　寅 未 辰 酉　　 官 癸酉 勾

合戌　　　 巳常　　未 子 酉 甲　　 财 戊辰 玄

酉 申 未 午

勾 青 空 虎

邵先生曰：此病人往妻家有私情，因暗中相约，又失去情人所赠之物，遂思虑而得病，久而不治，必成痨怯。日上见酉作勾陈，思虑已伤肌肤，酉为闭口，此事难言也。当时樊亦庸医，因先生之断，假托诊脉为名，言其病症，人皆惊异以为神医。盖项因妻母死，往妻家与舅嫂通，被妻舅知觉，遂归。舅嫂以手帕赠之，项归而失去，被妻拾得收藏，项不敢问，思之成病，肌肤消瘦，项既不言，妻亦不解；及闻樊郎中之言，妻乃出帕还之；樊深戒利害，服药而愈。

盖此课日投入四课发用，复传归日，循环不断，支为宅，支上未为妻，四课者，宅内也，是妻家矣。今寅投入四课，加妻爻上作天后，是与妻家妇人通矣。日上酉作勾陈，酉为色，勾为思虑，今得日鬼，思虑已伤肌肤，安得不病？然甲子旬酉为闭口，此事难言。辰为皮，为肌肤，加酉败气上，乘元武为走泄，故主消瘦。行年在戌，戌上巳，作太常，常主丝棉，是手帕也。巳与酉三合，故主情人之物也。爱圅曰：太常加空，故遗失。明说而安者，行年上巳火能制酉金也。

某占病戊申年二月初四戊午时亥将戌时。

蛇 贵 后 阴

午 未 申 酉　　　后 贵 贵 蛇　　 官 甲寅 青 ⊙

朱巳　　　 戌玄　　申 未 未 午　　 父 戊午 蛇

合辰　　　 亥常　　未 午 午 戊　　 父 戊午 蛇

卯 寅 丑 子

勾 青 空 虎

邵先生曰：天鬼午，受病鬼之生，犯了东岳城隍香火神，乃疫气入宅，主合宅病。盖寅正春旺之鬼，鬼有气，不止一人，其家七口，病死三人，急告东岳，余人遂得免。盖中末日上三个羊刃杀，所以丧三人。龙到巳午皆名命神，最不利。爱圅按：此句似用昼贵，其故何也？

尹邦达庚申生五十岁占妻病，妻同庚。己酉年丁亥日辰将亥时。

蛇 朱 合 勾

戌 亥 子 丑　　　贵 虎 常 合　　 兄 癸巳 常

贵酉　　　 寅青　　酉 辰 巳 子　　 子 丙戌 蛇

后申　　　 卯空　　辰 亥 子 丁　　 父 辛卯 空

未 午 巳 辰

阴 玄 常 虎

邵先生曰：丁日会起水局，日上子作六合，主孕，恐是鬼胎。众笑曰：五十何能有胎？先生曰：受气于秋，何以决？妇在子兮夫立申，今正秋占，及时之课，故主怀孕。只不合丁日会水局，故主鬼胎。空中必有影响，来年二月必见鬼形。尹妻数日后渐安，腹渐大，果是孕。次年二月三日生，乃鬼胎也。生了时时或瓦落，或物响，更不令安居。盖丁日火生于寅，胎在子，子又为子息，更作六合临日，正应《心镜》之论，然会起水局为鬼，故曰鬼胎。末见卯与子刑，故次年二月见鬼形也。若他人占行年，不并不见鬼，不可云鬼胎，若不会起申子辰，却是官星，必生贵子，非鬼胎也。

叶解元丁丑生三十四岁占病，庚戌年六月壬辰日午将巳时。

蛇 朱 合 勾

午 未 申 酉　　　蛇 贵 常 虎　　 官 己丑 常

贵巳　　　 戌青　　午 巳 丑 子　　 子 庚寅 玄

后辰　　　 亥空　　巳 辰 子 壬　　 子 辛卯 阴

卯 寅 丑 子

阴 玄 常 虎

邵先生曰：此课本身虽坚固，不合传进迤逦脱气，子与丑合作常，因与人相会饮酒食，而喜乐太过，遂惑风邪。今已七八分了，以行年退一步而就禄，壬水又旺，玄又同途，水既太盛，虽生木不为害，但只补元气，其风自退。宅上见绝神，三传丑寅卯，若非行年退却一步，定见进脱，不可疗矣。大凡壬日行丑寅卯，迄逦进脱，支上又见绝神，必不可治，不问老少皆以死论。惟此课行年在后一位，引退就禄。虽然进其实就退，只不合初传本命来与子合，太常为燕乐神，过余遂使风邪入内，以致生病。然喜时令在秋，壬癸水秋生，得亥子相并旺相，必不至死。主今冬得子。若是来年正月节生必贵子。内有暗贵人故也。目下主服，初丑破碎作常，是以主之。

韩省干戊寅生三十三岁占子病，子五岁，丙午生，庚戌年七月己亥日午将未时。

勾 青 空 虎

辰 巳 午 未　　　玄 阴 青 空　　 兄 戊戌 阴

合卯　　　 申常　　酉 戌 巳 午　　 子 丁酉 玄

朱寅　　　 酉玄　　戌 亥 午 己　　 子 丙申 常

丑 子 亥 戌

蛇 贵 后 阴

邵先生曰：此病至危，宅中谢神请医，费尽千万钱，而不知病在目前。今主至困而又发吊，手足拳束，口眼歪邪，还是风症否？曰：然。若作风病，其病必死。其病因尊价领出，与冷粽子吃，及归又吃冷淘面，二物积中，遂发热，积坚肠塞，致令手足拳束耳。可依此治即安也。韩丈之子，因七月十五仆家裹粽烧纸，遂与食之，归又吃令淘面，晚遂得病，困重求重请医，费千万钱不效，闻先生言，医遂以陈皮、青皮、乌药汤治之，便觉身轻，下黑粪三五块而全愈。盖己日见戌为同宗，日上见午，火中之物也。巳乃未形似米，以米配宗字，象粽子，加亥水故曰冷粽。太阴老妇，乃仆人之母与之也。酉麦申面，故曰面，元武主过水，是以为冷淘也。

蒋六公乙巳生六十五岁占自身不安，己酉年辛酉日巳将寅时。

空 虎 常 玄

申 酉 戌 亥　　　蛇 阴 朱 后　　 财 乙卯 蛇 ⊙

青未　　　 子阴　　卯 子 辰 丑　　 官 戊午 勾

勾午　　　 丑后　　子 酉 丑 辛　　 兄 辛酉 虎

巳 辰 卯 寅

合 朱 蛇 贵

邵先生曰：吾丈年高，尚有此病，何也？凡三交中有空亡六合者，皆不正之合，其患有三：一主吾丈思前妻，二主恋一少妇不在眼前，多方烦燥，遂致下部流利不实；三主长子非横因成病。今行年在末传，带禄居火上，为鬼所弄，不免贪食生冷酸咸之物。若能如愿，尚可活七八年，否则怀思定死矣。蒋公欲取一意中人，诸子不肯，心遂躁怒，又大郎奸一奶子，又生烦躁，遂得下部病，只好酸咸物吃。后先生劝彼乃郎，取此意中人与之，其病渐减。盖果至丙辰年死。盖支上子丑合，而乘太阴，又是夜神，是淫乱合也，却又空亡，乃虚想其合，而无实效。四课遥克为传，事主在内。长子非横，乃卯为长子，作蛇故主非横。主事初传空亡，便不行传，喜得末上行年相接，所以用之，日上丑土得中午生，土遂生金，丑八，故八年也。

蒋七婆戊申生六十二岁占子病，子辛未生三十九岁，己酉年辛酉日巳将申时。

勾 合 朱 蛇

寅 卯 辰 巳　　　合 贵 朱 后　　 官 戊午 贵

青丑　　　 午贵　　卯 午 辰 未　　 财 乙卯 合

空子　　　 未后　　午 酉 未 辛　　 子 　子 空 ◎

亥 戌 酉 申

虎 常 玄 阴

邵先生曰：病因情人或眷属不足，致得此病，此情人乃官作使女之类，欲见不能，思恋极矣，故生心病。若要病好，须是释思，更妇人临别，赠有手迹，他尝留身畔，须烧了与他另娶方可，否则日渐成痨矣。蒋七婆之子因丧妻，遂与邻妇通奸，他丈夫得知，却典雇与何判院，此人苦思成病，又妇人行时，绣一香囊与之，其子时常观玩，睹物思人，其病更甚。七婆闻先生之言，遂与彼烧绝，又为彼娶一妇，病果自愈。盖未作后生日，支上午与未合，乃鬼合，便是不正之交，传退与妇人相离也。三交交易之象，宅上贵人是合入贵人宅去也。末传是子，行年上丑，子又与丑合，更日辰上实合，末又见空亡合，即是思望悬切，欲合不合，传退既值空亡，只得在此思想，所以成痨。午未合，子丑合，子午冲，丑未冲，合处相伤，反成不足。子丑又空，是去彼不得见矣。

某占病，二月庚辰日亥将辰时。

蛇 贵 后 阴

子 丑 寅 卯　　　虎 朱 合 阴　　 官 壬午 虎

朱亥　　　 辰玄　　午 亥 戌 卯　　 父 丁丑 贵

合戌　　　 巳常　　亥 辰 卯 庚　　 兄 　申 青 ◎

酉 申 未 午

勾 青 空 虎

邵先生曰：四课俱下贼，绝阴之象。白虎乘午作鬼，男病主三日内死也。何则？无阳气也。不合灸，又不宜服药，此是血病。盖午主心，心主血也。宅中有阴人，死得不明，作鬼为祸。要阴鬼退，须门前社庙作福，午是阴人，乘虎作鬼故也。又午是天之真火克日，主灸神，乘虎故不宜灸。又是天医，故不宜服药。涉害深为用，主久病。若是阴人则死尚可缓。且火加水，主寒热往来克日，主痨血。

某占病，丁巳日未将寅时。

蛇 朱 合 勾

戌 亥 子 丑　　　空 蛇 常 合　　 兄 丁巳 常 ⊙

贵酉　　　 寅青　　卯 戌 巳 子　　 子 壬戌 蛇

后申　　　 卯空　　戌 巳 子 丁　　 父 乙卯 空

未 午 巳 辰

阴 玄 常 虎

邵先生曰：主病人狂言发喘而死，巳作常为用，主言语。丁日巳用皆火，中又蛇乘戌加巳，是火加旺地，故主发狂。火墓戌，阴气尽也。凡人以内阴气为主，阴日养阳，今已绝，则阳气上攻，而不能生阴，阴绝阳弱，更主发喘，果狂言发喘而死。

某占病十二月丙午日子将亥时。

合 朱 蛇 贵

午 未 申 酉　　　蛇 朱 朱 合　　 财 戊申 蛇

勾巳　　　 戌后　　申 未 未 午　　 财 己酉 贵

青辰　　　 亥阴　　未 午 午 丙　　 子 庚戌 后

卯 寅 丑 子

空 虎 常 玄

邵先生曰：定是咳嗽狂言，见鬼见神之状。盖三传金，主肺主嗽，而午火又加丙，午火盛发，心神散乱，故主发躁狂言。鬼神之状者，申加未，未临宅，未主鬼神之状。其人死者，传归死墓也。未中有鬼宿。

某占儿病，己丑日丑将辰时。

朱 合 勾 青

寅 卯 辰 巳　　　虎 阴 蛇 勾　　 财 戊子 贵

蛇丑　　　 午空　　未 戌 丑 辰　　 兄 壬辰 勾 ⊙

贵子　　　 未虎　　戌 丑 辰 己　　 兄 丙戌 阴

亥 戌 酉 申

后 阴 玄 常

邵先生曰：昴星课，纯阳之象，阴掩其阳，是无阳气也。辰作常覆日，阴上丑破，末戌加丑，阴气将尽于戌，阳气将尽于辰，阴阳气绝，绝者促也，病人当气促而短。阳气将尽，外应虚热烦躁，又主热渴。其人果先热渴，而后喘死。

六畜走失

吴四公六十四岁占进畜，己酉年九月癸亥日卯将辰时。

蛇 贵 后 阴

辰 巳 午 未　　　常 虎 空 青　　 官 壬戌 虎

朱卯　　　 申玄　　酉 戌 亥 子　　 父 辛酉 常

合寅　　　 酉常　　戌 亥 子 癸　　 父 庚申 玄

丑 子 亥 戌

勾 青 空 虎

邵先生曰：欲进六畜，而猪牛栏皆不得其所。戌加亥作白虎，大猪入栏反小，只如犬大，兼且多病死伤。牛临寅地，自是畏乡，岂能长久？要好移栏到长生西南之地，牛羊猪皆可养之。宅基皆不利畜，牛羊猪鸡皆无位，至于犬反要咬猪，猫亦不能捕鼠。盖缘天目在宅，宅中有伏尸，所以不荣。五年之内，伏尸必伤人矣。吴宅自造屋十三四年来，诸畜皆养不得，故占之。当先宅前一半是田，一半是山，其山有古冢骸骨，不知姓名，吴尽撤去造屋，是以不利。后至甲寅三月，宅中屡现火光，怪异并作。吴记先生断课之语，遂迁别宅居住。大凡占宅，天目加支，多主伏尸。秋以戌为天目，戌数五，故主五年必现影响也。

王寺丞占出兵往饶州取马何故未回，丁亥日戌将卯时。

蛇 朱 合 勾

子 丑 寅 卯　　　朱 虎 阴 合　　 兄 　午 虎 ◎

贵亥　　　 辰青　　丑 午 酉 寅　　 子 己丑 朱 ⊙

后戌　　　 巳空　　午 亥 寅 丁　　 财 甲申 玄

酉 申 未 午

阴 玄 常 虎

邵先生曰：其马必被虎伤死矣。五日后兵士报曰：放马山上吃草，被虎所食。盖午为马，乘虎加亥为用，自刑加自刑，上午被亥克，故然。

遂安官人占失马，十一月壬午朔丑将卯时。

朱 蛇 贵 后

卯 辰 巳 午　　　合 蛇 阴 常　　 子 戊寅 合

合寅　　　 未阴　　寅 辰 未 酉　　 兄 丙子 青

勾丑　　　 申玄　　辰 午 酉 壬　　 官 甲戌 虎

子 亥 戌 酉

青 空 虎 常

邵先生曰：此马不见矣。午为马加申道路之上，正行也。被人骑去矣。果然。

某占失马丁丑日亥将申时。

合 朱 蛇 贵

申 酉 戌 亥　　　勾 虎 阴 蛇　　 兄 壬午 青

勾未　　　 子后　　未 辰 丑 戌　　 子 甲戌 蛇

青午　　　 丑阴　　辰 丑 戌 丁　　 子 庚辰 虎

巳 辰 卯 寅

空 虎 常 玄

邵先生曰：马在东方寺院围墙内不能出，须从一破门入去，寻见在己卯日也。果于二十五日，于东方寺院从轮藏前破门入墙内寻见。盖马属午，作龙为用，类神在传也。破门者，午破卯，卯为门也。墙垣者，四土周围也。

某占失羊，戊子日酉将寅时。

青 空 虎 常

子 丑 寅 卯　　　虎 贵 贵 青　　 财 戊子 青

勾亥　　　 辰玄　　寅 未 未 子　　 兄 　未 贵 ◎

合戌　　　 巳阴　　未 子 子 戊　　 官 庚寅 虎 ⊙

酉 申 未 午

朱 蛇 贵 后

邵先生曰：子作蛇临日为用，主非横事。中末加子作天空，未羊也，加子为六害，羊非水物，不宜临子，况上又作天空是戊戌土，戌刑未，戌为犬，犬伤羊，子水也。此羊被犬赶入水中，为人宰了，以瓮器盛之，藏在厕中，天空无气为器物，又为污秽。寅加未，虎又啖食之兽，所以伤羊。不出今日须败，果当日捉获。

某占失羊，丁未日未将未时。

空 虎 常 玄

巳 午 未 申　　　常 常 常 常　　 子 丁未 常

青辰　　　 酉阴　　未 未 未 未　　 子 癸丑 朱

勾卯　　　 戌后　　未 未 未 丁　　 子 庚戌 后

寅 丑 子 亥

合 朱 蛇 贵

邵先生曰：伏吟课，其羊定在西南兄弟姐妹亲眷家寻之，今日申时可见。果申时在西南方妻姐家寻见。盖未为羊，上作太阳月将，丁未日又未发用，故在西南。亲眷者，未为眷属者也。伏吟在本位不旺，未乃月将，五月当相气，故不失。

某占失羊，己卯日亥将未时。

合 朱 蛇 贵

酉 戌 亥 子　　　蛇 青 玄 蛇　　 兄 癸未 青

勾申　　　 丑后　　亥 未 卯 亥　　 财 乙亥 蛇

青未　　　 寅阴　　未 卯 亥 己　　 官 己卯 玄

午 巳 辰 卯

空 虎 常 玄

邵先生曰：春占曲直课，未加卯作龙为用，其羊不失。乃走入他人羊群中，信东方寻之必见。果于东方园内羊群中寻见。盖初传是类神，作龙入传，加日辰，故不失。

某占失狗，甲辰日戌将寅时。

空 虎 常 玄

丑 寅 卯 辰　　　蛇 青 后 合　　 财 庚戌 合 ⊙

青子　　　 巳阴　　申 子 午 戌　　 子 丙午 后

勾亥　　　 午后　　子 辰 戌 甲　　 兄 　寅 虎 ◎

戌 酉 申 未

合 朱 蛇 贵

邵先生曰：白狗寻不见矣。盖戌为类神，加日虽主自归，奈何戌与寅虽作三合，又作六合，而寅反作虎在未传克戌，故寻不得，定被杀了。后知被木排上人杀了。寅作虎克戌，寅木也。遂应木排上人，奇妙至此。盖卯为排，夹克戌土故也。

某占失鸡，辛亥日子将丑时。

朱 合 勾 青

辰 巳 午 未　　　虎 常 空 虎　　 父 庚戌 常

蛇卯　　　 申空　　酉 戌 申 酉　　 兄 己酉 虎

贵寅　　　 酉虎　　戌 亥 酉 辛　　 兄 戊申 空

丑 子 亥 戌

后 阴 玄 常

邵先生曰：鸡寻不见矣。被犬冲入邻家，一奴便捉去，杀而食之矣。盖戌为用，奴偷也。邻近人家者，酉为刃作虎，申亦是虎加酉，酉与戌邻故也。酉为鸡，虽类神入传，加日主自归，奈何加戌，阳刃杀上作虎，如何得活。

亡盗

某占捕逃有罪人，己酉年十月癸卯日寅将辰时。

朱 蛇 贵 后

卯 辰 巳 午　　　空 勾 常 空　　 官 辛丑 勾

合寅　　　 未阴　　亥 丑 酉 亥　　 兄 己亥 空

勾丑　　　 申玄　　丑 卯 亥 癸　　 父 丁酉 常

子 亥 戌 酉

青 空 虎 常

邵先生曰：此课干来加支，即发用，退归西北，其人逃往买卖人汪家后空猪圈内藏匿，亥四丑八，去此三十二里，有婢在宅前着孝衣洗酒器，不在可问之，在崩败东厕内，可往擒之。水日见亥，亥内有壬，壬加水，汪姓也。酉加亥为酒器，酉又为婢，作破碎，乘太常为丧服。

李四官占失盗，十月辛卯日寅将巳时。

勾 合 朱 蛇

寅 卯 辰 巳　　　玄 空 朱 后　　 子 戊子 空

青丑　　　 午贵　　酉 子 辰 未　　 父 　未 后 ◎

空子　　　 未后　　子 卯 未 辛　　 子 戊子 空

亥 戌 酉 申

虎 常 玄 阴

邵先生曰：辛卯日，三传不行，单只在支干上，初传是支上之子，中传是干上之未，末传又归支上子。子未相害，虽喜未能制子，无奈未乃旬空，不能克制，徒作干上空亡，自合失脱也。未空不能生辛金，而辛金反能生支上子水，为之脱气，故捉贼不得，但初传自宅发用，末传又归宅上，是贼不出门也。当主本家眷属为脚耳。后却知是大兄二兄之子，偷回房中，三日后方携出使用。李四官失钱谷二物。大凡占贼，日传归日，辰传归辰，皆不是外人，况辛卯日，三传皆在干支上耶。若末传出去，庶可向外寻耳。占人行年又在卯上，乃家贼无疑耳。

官人寓寺中失婢而占，甲寅日卯将丑时。

贵 后 阴 玄

未 申 酉 戌　　　蛇 合 蛇 合　　 财 丙辰 合

蛇午　　　 亥常　　午 辰 午 辰　　 子 戊午 蛇

朱巳　　　 子虎　　辰 寅 辰 甲　　 官 庚申 后

辰 卯 寅 丑

合 勾 青 空

邵先生曰：此婢走不远，被一凶徒藏在西南阁子上，只在今日败矣。辰加寅作六合，甲寅日纳音属水，水墓辰，人皆言斩关课。辰上见魁罡，必主动。近者远去。殊不知甲寅水墓辰，辰为初传，午为阴妇人，在辰上曰阻关，所以不进。末申作后，是女鬼，加午道路路上，被鬼阻不行。天后主厌翳藏匿。又勾在卯，午乘戌。戌为楼阁，故藏高处阁上，主败者，内战也。果次日于寺西南人家阁上擒之。

某占失婢，己酉日酉将未时。

青 勾 合 朱

未 申 酉 戌　　　后 蛇 蛇 合　　 兄 癸丑 后

空午　　　 亥蛇　　丑 亥 亥 酉　　 官 　卯 玄 ◎

虎巳　　　 子贵　　亥 酉 酉 己　　 父 乙巳 虎 ⊙

辰 卯 寅 丑

常 玄 阴 后

邵先生曰：此婢不失，但往来处寻之，六里内必见也。日辰三传俱在阴位，阴主伏匿，巳作虎临门户上，其人入门去便止也。盖己日为尊，酉辰为婢，今加日上，是婢来就尊，日辰相加，所以不走。酉六故不出六里必见。果往东方六里内寻见，乃失路不能归也。

某占婢走失，己未日子将戌时。

蛇 贵 后 阴

未 申 酉 戌　　　玄 后 玄 后　　 子 辛酉 后

朱午　　　 亥玄　　亥 酉 亥 酉　　 子 辛酉 后

合巳　　　 子常　　酉 未 酉 己　　 子 辛酉 后

辰 卯 寅 丑

勾 青 空 虎

邵先生曰：独足课，酉为婢加未，不离身宅矣。兼独足体，一足焉能动焉，不须寻，当日归矣。

某因亲事筵会失银而求占，庚辰日酉将辰时。

合 朱 蛇 贵

戌 亥 子 丑　　　后 勾 虎 贵　　 财 戊寅 后 ⊙

勾酉　　　 寅后　　寅 酉 午 丑　　 父 癸未 空

青申　　　 卯阴　　酉 辰 丑 庚　　 子 丙子 蛇

未 午 巳 辰

空 虎 常 玄

邵先生曰：寅作后加酉，为隐蔽，酉金类神也，合加支上，日上有丑墓，寅作用，中又未，作墓覆其上，凡见墓则为藏物，有类神，主其物不失，中未墓作天空，主污秽，那更辰作元武，传入勾陈，勾陈在酉而败元武，故主寻之必得。果于厕坑之侧寻见。

同日酉将午时寻之未见，其子再占。

青 勾 合 朱

申 酉 戌 亥　　　合 空 后 朱　　 财 戊寅 后

空未　　　 子蛇　　戌 未 寅 亥　　 官 辛巳 常

虎午　　　 丑贵　　未 辰 亥 庚　　 兄 　申 青 ◎

巳 辰 卯 寅

常 玄 阴 后

邵先生曰：其物在厕屋左右。盖寅加亥为用，末申系类神，辰作元武加丑金墓，辰上见天空，主污秽处藏匿，寻之必见。果于申牌后于厕坑左右寻得，与前课不异。

某妇占失金耳环，十一月己丑日寅将戌时。

蛇 朱 合 勾

酉 戌 亥 子　　　蛇 玄 虎 合　　 子 乙酉 蛇

贵申　　　 丑青　　酉 巳 卯 亥　　 兄 己丑 青

后未　　　 寅空　　巳 丑 亥 己　　 父 癸巳 玄

午 巳 辰 卯

阴 玄 常 虎

邵先生曰：金环以酉为类神，初传即加巳上，乃长生之地，不落空亡，又是三合金局，此物乃自己遗失，见在必得。巳为炉灶，酉加之，得蛇亦巳火，当失炉灶灰中。火至冬而死，故云灰中。寻之果于炉下寻见。

僧占失度牒，辛卯日酉将辰时。

勾 青 空 虎

戌 亥 子 丑　　　虎 朱 朱 玄　　 财 辛卯 玄

合酉　　　 寅常　　丑 申 申 卯　　 兄 甲申 朱

朱申　　　 卯玄　　申 卯 卯 辛　　 父 己丑 虎

未 午 巳 辰

蛇 贵 后 阴

邵先生曰：被亲偷去，火焚了，其人脚跛，手指缺。盖度牒以朱雀为类神，申为僧人，而元武乘卯合辛，故为亲人，辛克卯，故卯遂偷去。知乃是外弟偷去，手足有疾不谬。

知县宴同僚反失去银物衣物而占，九月癸丑日卯将卯时。

贵 后 阴 玄

巳 午 未 申　　　勾 勾 勾 勾　　 官 癸丑 勾

蛇辰　　　 酉常　　丑 丑 丑 丑　　 官 庚戌 虎

朱卯　　　 戌虎　　丑 丑 丑 癸　　 官 丁未 阴

寅 丑 子 亥

合 勾 青 空

邵先生曰：其人须在高处，下来作窃，其物必藏在神庙中，未出衙门，今日午时二姓徐王人败。丁己在未，故主二姓人。癸为日主刑戌，戌为人力，又为高楼宿处，伏吟不离本家也。未为木墓，内有鬼宿乘太阴，主神庙。太阴主隐匿也。人在高处者，元武在申，申为高处也。后果于本衙中神庙龛下寻见，乃是楼上打更人偷，丑为官星，勾作刑，故获。

某占失银子，庚午日子将丑时。

合 朱 蛇 贵

辰 巳 午 未　　　合 朱 蛇 贵　　 官 庚午 蛇

勾卯　　　 申后　　辰 巳 午 未　　 官 己巳 朱

青寅　　　 酉阴　　巳 午 未 庚　　 父 戊辰 合

丑 子 亥 戌

空 虎 常 玄

邵先生曰：其物在南方炉灶近水边，湿泥中土藏之，若落水缸畔中，有杨树傍，乃有木果处寻。后于灶边水缸下寻见。盖缸边者，发用巳午蛇雀。近水泥湿者，乃午未上遁得壬癸水也。类神酉临火墓作太阴，是以贼不出去也。

寻物未见，再占。庚午日子将酉时。

蛇 朱 合 勾

申 酉 戌 亥　　　青 朱 虎 勾　　 兄 癸酉 朱

贵未　　　 子青　　子 酉 寅 亥　　 子 甲子 青

后午　　　 丑空　　酉 午 亥 庚　　 财 丁卯 常

巳 辰 卯 寅

阴 玄 常 虎

邵先生曰：物在南方炉灶前，水湿处寻之，乃自家人盗耳。盖辰作元武，主仆辈。酉为类神，作勾临午，更太阴临水，故主湿处。后果然。凡失物须看类神在传，或加日辰定见。传日不出日，传时不出时，宜秘之。

某占失舡，十一月朔日壬午丑将卯时。此与遂安官人占失马同式，见六畜内。

朱 蛇 贵 后

卯 辰 巳 午　　　合 蛇 阴 常　　 子 戊寅 合

合寅　　　 未阴　　寅 辰 未 酉　　 兄 丙子 青

勾丑　　　 申玄　　辰 午 酉 壬　　 官 甲戌 虎

子 亥 戌 酉

青 空 虎 常

邵先生曰：船往南方寻之，初八日内见，舡在旱地上，所以不进。寅作合加辰为用，舡在地之象。寅木也，乘合卯乃舡。且今日卯为神类加巳，是在地户东南上也。寅卯木三数，戌五数，共八，故八日内也。果初八日于东南上寻见。

某占失麦面，丁卯日卯将戌时。

蛇 朱 合 勾

戌 亥 子 丑　　　勾 后 常 合　　 兄 己巳 常

贵酉　　　 寅青　　丑 申 巳 子　　 子 　戌 蛇 ◎

后申　　　 卯空　　申 卯 子 丁　　 父 丁卯 空 ⊙

未 午 巳 辰

阴 玄 常 虎

邵先生曰：据此数是人力勾引来合偷了。后知是人力与对门面店博士合偷了。盖巳为炉灶，又铸印体，太常为博士，亦主酒食，戌为人力，天空亦是两人力合偷也。申为麦面，故云。

官讼

童秀才壬戌生四十七岁占讼，戊申年丁酉日午将辰时。

勾 合 朱 蛇

未 申 酉 戌　　　阴 贵 贵 朱　　 财 丁酉 朱

青午　　　 亥贵　　丑 亥 亥 酉　　 官 己亥 贵

空巳　　　 子后　　亥 酉 酉 丁　　 子 辛丑 阴

辰 卯 寅 丑

虎 常 玄 阴

邵先生曰：昼贵在夜，夜贵在昼，谓之贵人失位，不宜讼，必主断理不明。今贵人差迭，主以财结托，及暗通贵人关节。酉作雀，徒然结托，必主又换衙门。行年寅，又为今日父母，主吏人及尊长为鬼。盖不合寅反加鬼乡故也。官断不明，末传太阴故也。以后彼必葬老阴人于内，太阴作丑为墓故也。童有房卖田并山，其兄应分取赎，弟反增高价，遂讼于官，买主系童秀才之姑，自戊申至辛亥六月姑死，彼家果扛姑葬于内，而赎不得。

汪淑仪壬戌生占讼，辛丑日戌将巳时，戊申年占。

勾 青 空 虎

戌 亥 子 丑　　　青 贵 朱 玄　　 财 癸卯 玄

合酉　　　 寅常　　亥 午 申 卯　　 兄 丙申 朱

朱申　　　 卯玄　　午 丑 卯 辛　　 父 辛丑 虎

未 午 巳 辰

蛇 贵 后 阴

邵先生曰：干上旬尾，支上旬首，为一旬周遍格。又名周而复始格。来了又去，去了又来。日上我也，支上彼也，我见卯旬尾，是事了毕。彼见午旬首，其事又起。末传丑与支上午六害，卯财又乘元武，到了翻论，才输财，又被人诓赚。辛墓于丑，丑墓于申，主在外州入狱而羁绊也。他是午火，反生他州狱神，我是卯木，能克狱神。翻至二次，却能胜也。汪与张氏争山起讼，汪氏初入状果胜，张氏翻论至州，汪又上司入状，送随州。张又上司翻，告送严州司理狱，又入州县狱，方得了绝。盖午作贵人，作日鬼临支，却是六害，故彼自然失理也。汪氏被人啜了银一百两，乃卯作元武临干也。卯乃闭口，说不得，又不敢问。凡人不识课名，此为一旬周遍格，若辛未日卯加未，午加辛亦然。谋诸事作吉成凶，作凶成吉，惟讼要散，不要关锁也。

陆孔目癸亥生四十七岁占讼，己酉年九月庚申日卯将巳时。

朱 合 勾 青

卯 辰 巳 午　　　合 青 合 青　　 官 戊午 青

蛇寅　　　 未空　　辰 午 辰 午　　 父 丙辰 合

贵丑　　　 申虎　　午 申 午 庚　　 财 甲寅 蛇

子 亥 戌 酉

后 阴 玄 常

邵先生曰：此课讼有源头，今乃再发，非蓦地生起也。盖顾祖课，主原有讼根耳。且金日得巳时，又午发用，为天网，此事已不及止，更与人多不足。始终被他害。末寅只管生午火，遂来克身，又是自取其灾也。兼为事太过当，故至此。何以知之？行年自会起火局，所以招致。用火自去烧身，甲寅旬见寅，乃第一位公人害你。午为伙计，配一千八百里也。陆初与徐都院不足，被害窘拾不服，遂至彼来有短事，再被窘拾，遂送至院，众人又来首。初时陆氏不合强骂众人，因被从僭。所谓会成火局，乃是他自凑起。又是天网，亦自取也。因彼之身与宅，先见克，则末寅乘势而生火。若不自招，如何得见此事？事了配鄂州，一千八百里。因午又见午，二九一十八，是其数也。午加申，乃西南方，阳刃破碎加本命，真针也。其青龙加申为退鳞，所以笞背。行年见戍，则为配军也。

林文丙辰生五十三岁占讼，戊申年辛卯日戌将午时。

合 勾 青 空

酉 戌 亥 子　　　青 蛇 贵 常　　 父 　未 蛇 ◎

朱申　　　 丑虎　　亥 未 午 寅　　 子 丁亥 青 ⊙

蛇未　　　 寅常　　未 卯 寅 辛　　 财 辛卯 玄

午 巳 辰 卯

贵 后 阴 玄

邵先生曰：主有服人争讼，挟起卑幼，遂乃动众。夜贵加在日贵，宜暗计嘱托，庶可。传财太盛反化鬼，若要此事了，须至贴幼小财物自止。徒尔有众，不能成事也。林兄弟三人，又叔伯兄弟四人，分产时，诸弟皆小，所分不均，后兄死，嫂与小弟论他不当，叔伯兄弟从之。盖木局生干上午火，火来克日，行年上又见寅，日贵午虽是关切，又是鬼。寅木又生鬼，故有事。贴幼子即止者，因宅见亥为幼子，亥水能制午火。然诸木又生于亥，故住与不住，皆由于亥，故必贴幼小方得止也。后果贴幼弟物，诸人皆散。

又论曰：日上太常，是服也。午则妇人，故因嫂而动也。三传生鬼，动众之兆。寅加午上，贵人差迭，宜告贵人矣。挟起卑幼，亥水又作六合也。午空无刃，故不必贴妇人。亥能制午，是以贴幼子耳。

祝秀才壬申生三十八岁占讼，己酉年乙酉日辰将卯进。

空 虎 常 玄

午 未 申 酉　　　后 阴 空 青　　 父 丁亥 后

青巳　　　 戌阴　　亥 戌 午 巳　　 父 戊子 贵

勾辰　　　 亥后　　戌 酉 巳 乙　　 财 己丑 蛇

卯 寅 丑 子

合 朱 蛇 贵

邵先生曰：主子卖物，出外卖之，迤逦闲气成讼，阴人乘势争财，少妇从而应之。进茹课遂连绵起事，却幸我行年自前截住，终为我遏。盖自酉上见戌，亥子丑年在卯，加寅截住，此名挫锋，众议俱解，但前进则胜，畏怕则被攻不止矣。祝有子将众物偷卖，其嫂弟之女说知，遂经官讼。祝秀才挽陈公人调停，其事遂止。

陆孔目己巳生四十一岁占官事，己酉年己未日卯将丑时。

蛇 贵 后 阴

未 申 酉 戌　　　玄 后 玄 后　　 子 辛酉 后

朱午　　　 亥玄　　亥 酉 亥 酉　　 子 辛酉 后

合巳　　　 子常　　酉 未 酉 己　　 子 辛酉 后

辰 卯 寅 丑

勾 青 空 虎

邵先生曰：己巳生人，见酉乃破碎。今日又是巳日，未即是己，支干又皆败于酉，酉合巳，象配字，行年便作背后悬针杀，一因奸事，二防官钱，三防酒，必配本州岛。盖独足不行也。配后当再配西北牢城方止耳。陆漫应之，月余太守差沽酒，渠夹带刘宅私酒，又与二夫娘何盼盼凭照，因太守轿出，见他在面店，太守即搜寻他事迹，互用官钱五十多贯，及招认奸事，配本州岛牢城，后即在通判厅，累与他作闹，再与何盼盼往来，通判大怒，禀过太守，断配润州。盖独足课，故在本州岛，本年行年加日辰上，却成飞散之法，既飞散，必再出外方。酉亥丑传归西北，乃江海，必润州矣。况并众即散，来年行年并聚，遂即飞散。有二巳子，岂一番可了？不合是己巳生末传飞开，丑加亥是西北海角，亥为点水，酉为门，丑似玉字，点水边作门，门内有玉，乃润字也。

某占讼，七月庚午日午将未时。

合 勾 青 空

辰 巳 午 未　　　合 勾 青 空　　 官 庚午 青

朱卯　　　 申虎　　辰 巳 午 未　　 官 己巳 勾

蛇寅　　　 酉常　　巳 午 未 庚　　 父 戊辰 合

丑 子 亥 戌

贵 后 阴 玄

邵先生曰：凡占官讼胜负，先以刑德言之，今庚午日，午作龙为用，午火刑胜德，中巳火又助午伐德，末又罡加日本，凶课也，主事未了，又一事发，必吃棒也。果然。

某占讼五月乙未日未将卯时。

合 朱 蛇 贵

酉 戌 亥 子　　　玄 蛇 贵 勾　　 父 己亥 蛇

勾申　　　 丑后　　卯 亥 子 申　　 兄 癸卯 玄

青未　　　 寅阴　　亥 未 申 乙　　 财 乙未 青

午 巳 辰 卯

空 虎 常 玄

邵先生曰：一出头，便被枷锢，后却无事。盖申作勾加身为鬼，所以枷锢，却是日德合，末有龙，故无事。果丙申日被枷，后即疏放。三传曲直，应先曲后直也。

某占因人力打死欠米钱人解官，辛丑日子将未时。

勾 青 空 虎

戌 亥 子 丑　　　青 贵 朱 玄　　 财 癸卯 玄

合酉　　　 寅常　　亥 午 申 卯　　 兄 丙申 朱

朱申　　　 卯玄　　午 丑 卯 辛　　 父 辛丑 虎

未 午 巳 辰

蛇 贵 后 阴

邵先生曰：此课凶，然今次却免难。六年后俱恶死矣。宅上有寡母，乃天空加宅也。又须有一女损目，午为目，被亥克也。天后为用，后遇恩赦免矣。果蒙恩赦而免死编管。六年上二人复打死人，一人自缢，一人刑死，盖申金入墓也。

或占杀死二人如何决断，壬辰日酉将寅时。

合 朱 蛇 贵

子 丑 寅 卯　　　玄 勾 朱 玄　　 财 　午 玄 ◎

勾亥　　　 辰后　　午 亥 丑 午　　 官 己丑 朱 ⊙

青戌　　　 巳阴　　亥 辰 午 壬　　 父 甲申 虎

酉 申 未 午

空 虎 常 玄

邵先生曰：此课大凶，盖自取乱首也。日加辰作勾，上下夹克，午作元为用，日辰上下皆是自刑，宅上勾陈俱是天罡，罡是鬼，又是死奇，又是日墓，末申又作虎入墓，其凶不可言，恐死不完尸也。后果处决。

张大郎占官事丙戌年十二月辛酉日丑将丑时。

合 勾 青 空

巳 午 未 申　　　虎 虎 常 常　　 兄 辛酉 虎

朱辰　　　 酉虎　　酉 酉 戌 戌　　 父 壬戌 常

蛇卯　　　 戌常　　酉 酉 戌 辛　　 父 己未 青

寅 丑 子 亥

贵 后 阴 玄

邵先生曰：本主徒罪，因发用自刑，乘虎临门户也。喜得中戌作常，末天喜乘龙作解神，必有恩赦相救，先凶而后吉也。果然。

杂占

沈保正壬戌生四十八岁占役事，己酉年九月乙丑日卯将戌时。

朱 合 勾 青

戌 亥 子 丑　　　合 阴 空 蛇　　 兄 丙寅 空

蛇酉　　　 寅空　　亥 午 寅 酉　　 财 辛未 后

贵申　　　 卯虎　　午 丑 酉 乙　　 父 甲子 勾

未 午 巳 辰

后 阴 玄 常

邵先生曰：保正不能脱手，于道理合当做此役也。酉加乙作蛇官鬼自缠身也。初传功曹，身已在公了，为保正之后，平安无些子事。你若不认此役，须是监系，必待认了方释。又行年与宅上午作太阴，有一人与你阴人是亲眷，来与你打关节，反探你口气，却去报他，为内鬼也。盖乙见酉为官所制，蛇是被监勒，初寅作天空为官吏，若不认，必入狱，中传天后认了却无虑，末子作勾陈，是晚而复做也。沈公之事，皆如其言，自后既脱，九年又做一次。

沈四公庚戌四月十八日辰时生，五十九岁，于戊申年七月二十三日乙巳日午将亥时因争保正而占。

勾 青 空 虎

子 丑 寅 卯　　　后 勾 阴 合　　 子 丙午 阴

合亥　　　 辰常　　未 子 午 亥　　 财 癸丑 青

朱戌　　　 巳玄　　子 巳 亥 乙　　 官 戊申 贵

酉 申 未 午

蛇 贵 后 阴

邵先生曰：课名重审，末本绝神，不合亥子又来生日，绝中又起，奈何你母劝你休争，你女又劝，俱不听，下稍自做，虽得财不善可恶，后有悔。所得之物，可以移翁棺葬此内，必生贵子，为大和尚。汝葬祖侧也。沈母乃童氏，其女亦嫁童家。童家服满，沈公欲争保正，母与又劝不听，乃自做了，后童分家，请沈公作主，沈却于公共内，取一生坟安葬。四年生一儿，为大和尚于广教寺。盖乙以子为母，午为女，亥为父，申为翁，丑为墓，申加之，是为翁墓也。本命庚戌，庚金墓丑，是自亦墓此矣。申为僧，丑为贤，上见贵，是大和尚也。

潘道士乙亥生，占住持。戊戌日戌将寅时。

空 虎 常 玄

丑 寅 卯 辰　　　虎 后 朱 空　　 官 壬寅 虎

青子　　　 巳阴　　寅 午 酉 丑　　 兄 戊戌 合

勾亥　　　 午后　　午 戌 丑 戊　　 父 甲午 后

戌 酉 申 未

合 朱 蛇 贵

邵先生曰：大凡僧道占住持，以日为我，支为住持。春得炎上局，却喜旺相，只是不合阳刃乘后加支，主住持九月与朱姓人交通，遂受刑而出。初传是鬼，临妇人上，虽三传化火生干，然火旺不久便暗，而寅木独为戌鬼，身上丑作空，正是传法之空门，目下即成，后因同牒人反来做造，因奸而坏也。潘谋住持，丑作天空，是荐贤空门之象。丑为僧，僧与道同，此住持必成。果五月受贴，六月至观。宫畔有朱百户妻，遂与往来，自六月至次年二月共九月，被原与同牒人汪三，使人告发，至官被刑而出。

大凡炎上局，自是有头无尾，如火之炎，暂时便止，那更合后，遂为失友。午作天后，是妇人，午未字像朱姓，戊日阳刃在午，故主刑，自第四课传出，故出观。暗贵作空，故可至观。既至自然被害也。

一订云，午乃离朱雀，故姓朱。午未字像朱说非。又曰，后乃妇人，午亦妇也。加支为日之刃，故因妇人受责。在支上是以主得住持而始蒙责。

长老常占己丑年二月癸丑日酉将戌时。

蛇 朱 合 勾

辰 巳 午 未　　　常 玄 常 玄　　 兄 壬子 玄

贵卯　　　 申青　　亥 子 亥 子　　 兄 辛亥 常

后寅　　　 酉空　　子 丑 子 癸　　 官 庚戌 虎

丑 子 亥 戌

阴 玄 常 虎

邵先生曰：子作元武加日相合，即作传，加丑为阳刃大吉，又是僧寺，中传亥加子作常，亥即元类，作常加子，又是势害，末虎克日，此课凶矣。必旬日内盗欲入方丈不得，乃入库下偷三人物，后来干三人命。盖连茹体也。且损水姓人。果第七日贼入库，偷监寺副典库三人物，既觉行者寻踪往，他客汪家捉获。将汪氏一铁椎击死，因解行者至官狱死。三僧吃棒，一僧患杖死，皆因连茹在不明，末虎作鬼故也。库中者，丑为库也。

或占求酒，壬子日申将亥时。

蛇 贵 后 阴

寅 卯 辰 巳　　　玄 空 阴 虎　　 财 丙午 玄

朱丑　　　 午玄　　午 酉 巳 申　　 子 　卯 贵 ◎

合子　　　 未常　　酉 子 申 壬　　 兄 壬子 合 ⊙

亥 戌 酉 申

勾 青 空 虎

邵先生曰：酉加子作天空，支为酒，其酒必败，器必破，必无酒也。酉为酒加子，酉破子，乃破器也。子水败于酉，酉金死于子，乘空为虚诈，又传入空亡，是以无酒。

长星见于西方，蔡相公京占应于本身有何吉凶，四月辛未日酉将寅时。

朱 蛇 贵 后

子 丑 寅 卯　　　青 贵 朱 玄　　 兄 癸酉 青

合亥　　　 辰阴　　酉 寅 子 巳　　 父 戊辰 阴

勾戌　　　 巳玄　　寅 未 巳 辛　　 子 　亥 合 ◎

酉 申 未 午

青 空 虎 常

邵先生曰：酉作龙为用，酉于辛为上元真禄。寅乃地下真官，又是天吏，中末又俱自刑，相公目下虽有挠，全罪有赦，将来朝廷必大用，威权震上矣。后庚寅果再入朝大用。大凡四上克下，名无禄，天动于上为纯阳，主动。若久困在下者遇之而发，居家者出。

按崇宁五年丙戌春正月慧星出西方，长竟天二月蔡京有罪免为中太乙宫便。大观元年丁亥春正月以蔡京为门下侍郎，二月戊子加蔡京太师，三月己丑。

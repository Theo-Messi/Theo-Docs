---
title: 大六壬探原(集说篇)
editLink: true
---

集说篇〔先贤传略附〕

金科玉律诀

远溯上古轩辕圣，作为数祖六壬定〔六壬始于轩辕，由来已久〕。十二阴阳天地盘，太阳加向时辰正〔谓以月将加正时也〕。天乙顺逆乾巽中，阴阳子午最有情，上下枝兮合进化，二十四气分玲珑〔贵人顺逆界以乾巽，而阴阳又象子午，合天地盘十二枝，以应二十四气，参伍错综，变化不一，故曰玲珑〕。日干得禄仔细推，四正前后缓徘徊〔十干寄宫皆为德禄，子午卯酉为四正，故无寄宫〕。其中四课参差用，前二为阳后阴随〔一课、三课在前为阳，二课、四课在后为阴〕。静心指出三传窍，九课宗首斯为要〔六十花甲子日共七百二十课，其三传之法，不外九课，故曰宗首〕。涉害一门须酌斟，逆回本位浅深妙，择取最深发用奇，返吟伏吟有深机〔发传之法，先取下贼上为重审，无则取上尅下为元首。如有二三贼尅，则取与日干相比者为知一，若俱比、俱不比，乃涉害也。涉害发用最难，须视地盘历归本家，取受尅深者为初传，稍一不察，即有讹误，故叮咛曰须酌斟。

返吟、伏吟有尅者，仍用重审、元首、知一例。无尅者，取马、取刑〕。别责八专皆妙理，古人立法不能违〔别责阴阳不同，八专顺逆各异，昴星俯仰有别，古人立法具有至理，不能或违也〕。三传既定课乃神，就中衰旺须详论〔生为长生，旺为帝旺，言生、旺，而墓、绝、胎、养在其中矣。生旺为吉，衰墓为凶。然有生旺而凶，衰墓而吉者，须于三传详论之〕。披神带煞有元解，神煞交互深意存，吉要气兴凶要衰，有根无根仔细猜，深兮浅兮须解悟，莫把死生一样排，一层深入一层去，开三拨五须详细，逆则吉兮吉不全，顺则凶兮凶不畏〔吉凶神煞固宜互观，而有根、无根，及阳生阴死，阴死阳生，与夫顺逆三五，轻重从违之道，尤不可不讲〕。犹恐三传未易评，三干遁处有重轻，其中拣取临生旺，透天一窍最通灵〔遁干有三：旬干遁五虎遁，五鼠遁是也。其最重要者为旬干遁，余次之〕。切忌刑冲与穿破，不分凶吉要安闲〔刑、冲、穿、破皆不安闲〕。纵横天地盘中出，贯通四课与三传〔阳神、阴神纵横二盘〕。详察秋冬与春夏，五行配之须变化〔四时五行关系最大〕。旬有阴阳遁有干，惟有时枝居在下〔遁干固当留意，而时为先锋，亦须重视，不可以其居下而忽之〕。

两意从教着意轮，日时年月共均分〔大事重视年月，小事重视日时，似为两意均分。然年月与日时，实有密切关系，吉反为凶，凶转成吉者，比比皆是，须着意论之，毋固执也〕。但将始事推终事，吉与凶兮莫误人〔初始末终之谓〕。更详掌中上及下，静事地中动天旺〔天盘主动，地盘主静〕。贵人亦有天地分，阴阳两盘须的当〔贵有顺逆，又有阴阳〕。本命行年细细营，几人共课不雷同〔课可同，年命必不可同〕。寅上起男申上女，阴阳分派顺逆踪〔男女行年顺逆各别〕。更从年上起生月，一年十二皆详阅〔年上起月，又深一层，此法知者鲜矣〕。参天两地论神只，起伏制尅休咎别〔论得干枝神只，明得起伏制尅，则休咎自可鉴别矣〕。阳课为我阴课人，动事属此静为阴，个中消息真元妙，剖尽人间万事因〔干为我，又主动，枝为人，又主静，天下万事万物，俱不出此范围〕。

按：此诀载在《图书集成．艺术典》语只六十有四，而壬学精华，自始至末，囊括无遗。惜无注释，读者每易忽之，因据檮昧之见，略加笺解着，粪续貂之诮，所不避也。

课礼纲要

语云：欲究吉凶，须详课体；课体不明，吉凶难测；课体关系，不綦重乎。顾《课经》、《心镜》所载，名目繁琐，旨趣渊深，初学读之，每难索解。《经纬》虽只列九十种，上自贼尅，下迄空亡，其大端已具，惜语多重复，徒占篇章。兹再提纲掣领言之。曰“乾坤”〔一上尅下名元首，一下贼上名始入。一上尅下，又有一下贼上名重审，宜细辨之。歌云：一位上尅下，元首数为君。一位下贼上，始入不忠称〕，上尅下，臣忠子孝，下贼上，子逆臣乖。曰“知一”〔详见推演篇三传，下仿此〕，事有两歧，择善而从，人有亲疏，就近弃远。曰“涉害”，取所涉深者，事多艰难，风霜尽历；取四孟者，事属犹疑，见机急改；取四仲者，事防谋害。知着察微，取干上神者，事应交争，久延乃得。曰“遥尅”，神遥尅日者，先惊恐而后安然，曰遥尅神者，远图难而近取易。曰“昴星”，惊危百出，耐守方佳。曰“别责”，残缺不全，另谋始妥。曰“八专”，二人同心，其利断金；阳主进速，阴主退迟。曰“返吟”，冲动不安，惟利旧事。曰“伏吟”，俯伏如常，缓图新局，此以贼尅论者。

曰“归福”〔枝加干生干〕，生我者众，大都从心。曰“俯就”〔干加枝受生〕，求彼者多，不尽如意。曰“脱我”〔一名偃蹇，枝加干受生〕，人来作盗，预防减轻。曰“历虚”〔干加枝生枝〕，自寻亏耗，不知分量。曰“欺我”〔枝加干尅干〕，小人道长，横逆相加。曰“取辱”〔干加枝受尅〕，君子道消，咎由自取。曰“招夫”〔枝加干受尅〕，得非分之财。曰“赘壻”〔干加枝尅枝〕，受他人之利。曰“壮基”〔枝加干比干〕，得道多助。曰“培本”〔干加枝比枝〕，乐成人美。曰“归合”〔枝加干合干〕，不劳而获。曰“求合”〔干加枝合枝〕，屈志从人，此以干枝论者。

曰“连茹”〔三传亥子丑、子丑寅之类，为进连茹。亥戌酉、戌酉申之类为退连茹〕。顺茹，主牵连引进；逆茹，主牵连引退，吉则愈吉，凶则愈凶。然有顺茹，而末空者，反以退论；逆茹，而末空者，当作进言。若初传逢空，则进不能进，退不能退矣。曰“间断”〔三传亥丑卯、子寅辰之类，为进间断。亥酉未、戌申午之类，为退间断〕，顺间，则前进多阻；逆间，则后退有妨，一见空亡，不拘此说。此以三传连茹论者。

曰“玄胎”〔三传寅申巳亥之类〕，主生机蓬勃，攸往咸宜。曰“关隔”〔一名三交，三传子卯午酉之类〕，主门户破伤，阴私暗昧。曰“稼穑”〔三传辰戌丑未之类，见丁神一名游子〕，主耕耘田地，动吉静凶。曰“木局”〔三传亥卯未之类〕，主仁政远敷，甘棠成荫。曰“火局”〔三传寅午戌之类〕，主文明有象，烛照无遗。曰“金局”〔三传巳酉丑之类〕，主锋刃肃煞，革故鼎新。曰“水局”〔三传申子辰之类〕，主源流不息，灌溉功深，比以十二地枝五行论者。

曰“印绶”〔三传生干，三传合局生干，三传干枝合局生干，干上生干，枝上生枝，干上生枝，枝上生干，枝生干，枝合局生干，干合局生干。初生中，中生末，末生干，末生中，中生初，初生干皆是〕，主扶持得力，或事因父母，或子女灾惊。曰“伤食”〔初传受干生，三传合局受干生，三传干枝合局受干生，枝上受枝生，干上受干生，干上受枝生，枝上受干生，枝受干生，枝合局受干生，干合局受枝生，干生初，初生中，中生末，干生末，末生中，中生初皆是〕，主脱赚为殃，或事因子女，或丧夫失职。曰“官鬼”〔初传尅干，三传合局尅干，三传干枝合局尅干，枝上尅枝，干上尅干，干上尅枝，枝上尅干，枝尅干，枝合局尅干，干合局尅干，初尅中，中尅末，末尅干，末尅中，中尅初，初尅干皆是〕，主官鬼当权，或事因夫星官职，或昆弟灾惊。曰“财星”〔初传受干尅，三传合局受干尅，三传干枝合局受干尅，枝上受枝尅，干上受干尅，干上受枝尅，枝上受干尅，枝受干尅，枝合局受干尅，干合局受干尅，干尅初，初尅中，中尅末，干尅末，末尅中，中尅初皆是〕，主辛劳得利，或事因妻财，或父母灾惊。曰“比劫”〔初传比干，三传合局比干，三传干枝合局比干，枝上比枝，干上比干，干上比枝，枝上比干，枝合局比干，干合局比干皆是〕，主势均力敌，或昆弟争财，或妻妾灾惊，此以生尅定名论者。

曰“遐龄”〔长生乘青龙为初传〕，主喜庆，又应望重年高。曰“洁己”〔沐浴乘玄武为初传〕，主委靡，又应洁身去垢。曰“凶服”〔冠带乘白虎为初传〕，主忧惊，又应丧服齐衰。曰“衣禄”〔临官乘太常为初传〕，主财帛，又应食禄出任。曰“祟位”〔帝旺乘贵人为初传〕，主尊荣，又应庙堂贵显。曰“荒淫”〔衰乘天后为初传〕，主破败，又应好色戕身。曰“久患”〔病乘勾陈为初传〕，主挫折，又应疾病缠绵。曰“暗死”〔死乘太阴为初传〕，主昏瞶，又应死亡不明。曰“禁系”〔墓乘天空为初传〕，主违法，又应困守樊宠。曰“决绝”〔绝乘朱雀为初传〕，主废除，又应断绝难续。曰“孕儿”〔胎乘六合为初传〕，主生气，又应隐匿怀胎。曰“异产”〔养乘螣蛇为初传〕，主完美，又应进步添丁，此以长生、沐浴论者。

曰“刑伤”〔初传刑干，干枝相刑，干枝上相刑，枝上刑枝，干上刑干，干上刑枝，枝上刑干，初刑中，中刑末，末刑中，中刑初皆是〕，必致离异。曰“摇动”〔初传冲干，干枝相冲，干枝上相冲，枝上冲枝，干上冲干，干上冲枝，枝上冲干，初冲中，中冲末，末冲中，中冲初皆是〕，必致变迁。曰“破损”〔初传破干，干枝相破，干枝上相破，枝上破枝，干上破干，干上破枝，枝上破干，初破中，中破末，末破中，中破初皆是〕，必致伤亡。曰“仇害”〔初传害干，干枝相害，干枝上相害，枝上害枝，干上害干，干上害枝，枝上害干，初害中，中害末，末害中，中害初皆是〕，必致倾轧。曰“和合”〔初传合干，干枝相合，干枝上相合，枝上合枝，干上合干，干上合枝，枝上合干，初合中，中合末，末合中，中合初皆是〕，必致欢欣，顾名思义，可以得之。此以刑、冲、破、害、合论者。

曰“前程”〔马为初传〕，应劳动出行。曰“天恩”〔太岁为初传，乘贵、合、龙、常、雀、后与日干相生、相合〕，应极尊极贵。曰“天祸”〔太岁为初传，乘蛇、虎、阴、陈、武、空与日干刑、冲、破、害〕，应至大至凶。曰“得势”〔一名“及时”，春木、夏火、秋金、冬水、季土为初传，或干枝上乘此，三传合此局〕，应当王者贵。曰“失时”〔春金土、夏金水、秋火木、冬火土、季月水木为初传，或干枝上乘此，三传合此局〕，应功成身退。曰“既往”〔春水、夏木、秋土、冬金、季月火为初传，或干枝上乘此，三传合此局〕，应事过情迁。

曰“将来”〔春火、夏土、秋水、冬木、季月金为初传，或干枝上乘此，三传合此局〕，应方兴未艾。曰“时泰”〔月将、月建为初传，乘贵、合、龙、常、雀、后与日干刑、冲、破、害〕，应时亨运泰。曰“时否”〔月将、月建为初传，乘蛇、虎、陈、武、阴、空与日干刑、冲、破、害〕，应时乖运否。此以驿马、太岁、春、夏、秋、冬及月将、月建论者。

曰“孤哀”〔初传属印绶，或干枝三传合局见印绶，而又值空亡〕，则作事寡助，或主父母损伤。曰“螟蛉”〔初传属伤食，或干枝三传合局见伤食，而又值空亡〕，则受人欺诈，或主子女损伤。曰“鳏居”〔初传属财星，或干枝三传合局属财星，而又值空亡〕，则利权丧失，或主妻妾损伤。曰“孀居”〔初传属官杀，或干枝三传合局属官杀，而又值空亡〕，则官讼空争，或主夫亡职替。曰“失羣”〔初传属比劫，或干枝三传合局属比劫，而又值空亡〕，则劫耗虚惊，或主昆弟损伤，此以生尅定名值空亡论者。

曰“干贵”〔初传乘贵人〕，主事属官贵。曰“恐惧”〔初传乘螣蛇〕，主惊惶怪异。曰“文书”〔初传乘朱雀〕，主文章音信。曰“交合”〔初传乘六合〕，主往来和好。曰“争讼”〔初传乘勾陈〕，主诉讼纠缠。曰“喜庆”〔初传乘青龙〕，主富贵吉祥。曰“朝天”〔初传乘天空〕，主奏对虚伪。曰“灾伤”〔初传乘白虎〕，主疾病忧丧。曰“宴会”〔初传乘太常〕，主酒食衣冠。曰“逃脱”〔初传乘玄武〕主盗贼失脱。曰“暗昧”〔初传乘太阴〕，主婢妾阴私。曰“干妇”〔初传乘天后〕，主事起妇女，此以十二天将发用论者。

曰“斵轮”〔三传卯戌巳〕，职位升迁，事当改革。曰“铸印”〔三传巳戌卯〕，铜符将握，只利官人。曰“轩盖”〔三传午卯子〕，驷马高车，无关黎庶。曰“斩关”〔辰戌临干枝发用〕，夺塞斩关，一日千里。曰“六阴”〔传课全见丑、卯、巳、未、酉、亥六阴枝〕，使小人而利私谋，须防阴极阳生。曰“六阳”〔传课全见子、寅、辰、午、申、戌六阳枝〕，使君子而利公干，只恐阳极阴生。曰“回还”〔三传三神与四课同〕，去而复返，终必成功。曰“一体”〔三传酉酉酉〕，祸不单行，难乎为继，此以课传大象论者。

曰“斩首”〔初传空〕，棒喝当头，难于谋始。曰“断桥”〔中传空〕，中无主宰，废于半途。曰“刖足”〔末传空〕，事难持恒，克终者寡。曰“始终”〔初传属旬首，末传属旬尾〕，首尾衔接，声气相通，此以三传空亡及旬干首尾论者。然此不过略言课体之纲要，至于吉凶从违，当视行年、本命，及所乘何将？所属何神？所临何神？一一参详之，始可无误。若欲再求深造，仍须细玩《课经》、《心镜》二书也。

论天将乘神生尅

贵人己丑土，螣蛇丁巳火，朱雀丙午火，六合乙卯木，勾陈戊辰土，青龙甲寅木，天空戊戌土，白虎庚申金，太常己未土，玄武癸亥水，太阴辛酉金，天后壬子水，此十二天将之五行也。然壬课论生尅，以天将所乘枝神之五行为主，不论天将所属五行也。即有之亦不过如神尅将，为内战，主忧重〔枝神子丑尅天将蛇武之类〕；将尅神，为外战，主忧轻〔天将蛇雀尅枝神申酉之类〕。又如化尅为生，主先凶后吉〔辛酉日，三传寅午戌，枝神火局尅干，天将贵、常、勾皆属土生干之类〕。

至于大吉大凶，寻常论断，必须以天将所乘枝神之五行为准绳。如贵人本属土，乘申酉即属金，论生尅当以金言。白虎本属金，乘丑未即属土，论生尅当以土言。盖十二枝神，不着吉凶，生干为吉，尅干为凶。十二天将，虽着吉凶，若乘神生干，则凶将亦吉；乘神尅干，则吉将亦凶。故将之吉凶，不必尽泥，而神之生尅，务宜详究。欲辨神之生尅，先视某天将，乘何枝神，某枝神属何五行？然后与日干、日枝、课、传、年、命等处互相较量，孰为相生，孰为相尅，则某人为福，某人为祸，某事可成，某事必败，均不难推测而知矣。

经云：贵人尅日，立见责罚；日尅贵人，喜事相得。螣蛇尅日，阴孕乖离；日尅螣蛇，疑怪交加。朱雀尅日，火烛灾殃；日尅朱雀，文书信约。六合尅日，妇女私讼〔一云：子必在外〕，日尅六合，婚姻和合。勾陈尅日，追呼不明；日尅勾陈，官事遭迍。青龙尅日，财物损失；日尅青龙，财利重重。天空尅日，虚诈不实；日尅天空，不义反忠。白虎尅日，病者多灾；日尅白虎，行人道路。太常尅日，因酒致食；日尅太常，酒食分张。玄武尅日，立发盗贼；日尅玄武，最宜捉捕。太阴尅日，奴婢走失；日尅太阴，喜事频临。天后尅日，妇女妬嫉；日尅天后，私情酒食。以管见论之，不仅尅日如斯，即尅年、命，亦当作如是观也〔按：贵人为天将之主，顺治则凡占多顺，逆行则凡占多逆，顺逆之分，吉凶系焉，此尤不可不知〕。

论显晦

类神入课、传，为显，入年、命次之。课、传、年、命俱不入，为晦。各随所宜，详其吉凶。有宜显不宜晦者，如问官责官星，问财责财神等是也。有宜晦不宜显者，如问病责虎、鬼，问讼责朱雀等是也。

论虚实

旬空主虚，旬首主实。火神临干枝发用，主虚；水神临干枝发用，主半虚半实；惟金、木、土神临干枝发用主全实。

论向背

吉神得地为向，不得地为背。向背如何，专看天上神所临之地盘。若得党、得照，为得地，为向；若陷空、入墓、受尅，及遇刑、冲、破、害，为不得地，为背，此大概也。

然其中有正、有变，不可不知，如生我者为恩主，我生者为救神，尅我者为鬼贼，我尅者为财星，皆正也。若变而通之，则有见生不生，不如无生者。如木日，水为生，若水居旺金之上，水自恋生，不来生我；水居旺土之上，水自受尅，不能生我，纵干枝、行年上见之，亦不能生我。若水临空亡，其凶反甚，占父母上人之病，主不救。占干求官长，亦主徒然。

有见尅不尅，不如从贼者。如木日，金为鬼，若金居旺土之上，金自恋生，不来尅我；金居旺火之上，金自受尅，不能尅我；金陷空亡，亦不能尅我。

有见财不财，枉费心怀者。如木日，土为财，若土居申酉之上，生金尅木，易如反掌，此为财入鬼乡，非惟无利，而其害不可胜言；土居空亡，亦主不吉。

有见救不救，灾须自受者。如木日见金，得火为救，若火居旺水之上，火自受尅，不能救我；火居旺木之上，火自恋生，不能救我；火立空亡，无力制鬼，亦不为救。如不见鬼，而有救神，反为盗泄，尤不言吉。

有见盗不盗，本根无耗者。如木日火为盗，若火居旺水之上，火自受尅，不能盗我；火落空亡，无力为盗，皆不言凶。

凡此之类，似向实背，吉中有凶，似背实向，凶中有吉，占者须详究之，不甯惟是。即传课见父母爻者，言忧子孙；见兄弟爻者，言忧妻财；见子孙爻者，言忧官禄；见妻财者，言忧父母，此亦大较也。殊不知课传虽叠见妻财，而干、枝、年、命上，并无父母爻，未可便言父母有灾。惟干、枝、年、命上，先有父母爻，而后课传叠叠逢财，始可言父母上人有灾，或求财有妨生计，或妻妾悖逆翁姑等事。若日上乘官鬼能生父母，盗其财爻，则父母反无咎矣。又如传见父母，而干、枝、年、命上见兄弟，则子孙无忧。又如传见子孙，而财临干枝，则子孙受泄，惟利迁官应试，占讼有罪，问病难苏。又如传见官鬼，而父母临干，则己身及兄弟无忧。又如传见兄弟，而子孙临干，则子孙受生，兄弟受泄，而妻反无恙，财益丰盈矣。此类不胜枚举，惟智者能参之。

论进退

传进为进，传退为退。进空宜退，退空宜进。再观三传，吉则宜进，凶则宜退。

论存亡

占人得生旺为存，死墓为亡。若问人不知存亡，专视白虎，尅枝上神则亡，不尅则存。若占久出之人，行年临孟则存，临仲则病，临季则亡矣。

论男女

纯阳主男，纯阴主女。一阳二阴主男，一阴二阳主女。阳神临阳位主男，阴神临阴位主女。贵、蛇、雀、勾、龙、虎，为阳将；后、阴、合、空、常、玄，为阴将。

论老少

看发用所临之地，临孟为少，临仲为壮，临季为老。又看其有气为少，无气为老。

论新旧

用起旺相为新，休因为旧。长生为新，墓神为旧。孟神为新，仲神为半新，季神为旧。阳日用起长生为新，墓神为旧。阴日视日德，日德之长生为新，日德之墓为旧。如发用新，阴神旧；或发用旧，阴神新，皆主新旧参半。旧临新为用，主旧事复新；新临旧为用，主新事带旧。占物，新神发用为新物，旧神发用为旧物，为已死物。占六畜，旺相无刑，为畜养之物；休囚死墓或逢刑，为已杀之物。

论贵贱

旺气为贵，衰气为贱。天乙为贵，螣蛇为贱。太岁至尊并月建，为官长，皆旺气也。然得地为贵，败、绝、空亡为贱。贵人坐印为有禄，是贵。败、绝、空亡，是贱。坐印，如甲子日，以乙丑为贵，丑加申，见壬申，壬为甲之印，故为坐印，乃有禄之人来生我也。又如甲子日，以辛未为贵，未加辰，见戊辰，戊为甲之财，为坐财，似可言吉，其实戊能生辛尅日，反主有禄之人害我也。又如庚寅日，见丙戌，丙为庚之杀，乃是日鬼，戌临亥，为火绝于亥，是害我者为贫贱人也。

论亲疏

干为我，枝为彼，干枝上下互为六合、三合，或相生者，彼此相契为亲。不联合，不相生者，道不同不相为谋，为疏。若干枝各成三合局者，尔为尔，我为我，为尤疏，并主各不相顾。发用、类神与干三合、六合，或相生者，为亲；不联合，不相生者，为疏。发用、类神系日德，为亲，又为旧交。发用、类神与干枝同气，为本家人，如甲日见寅卯，子日见亥之类。发用，类神与干枝相亲相近，为邻近人，如丙日见辰午，午日见巳未之类。若论六亲，生日干者为父母，如甲乙日以子为父，亥为母，壬癸为外翁姑；午为子，巳为女；丙丁为外甥，寅为伯、为兄，卯为叔、为弟；甲为姊，乙为妹，辰戌丑未为妻妾之类。

论左右

枝左为左，枝右为右。如日枝，以子为宅，则丑为左，亥为右，以午为对邻。看其与日干，或与日上神，比和生合者，为顺；刑尅者，主不睦。假如左右上神，自尅其下，或作空亡，则其邻衰替。若乘火鬼尅战，则其邻必有火灾。若乘白虎、死气〔正月起午顺行十二枝者是〕，必主死丧。乘朱雀，必主口舌。乘玄武，必主盗失之类。

论高低

有气为高，无气为低。如辰为陵墓，有气则主高耸，无气则主低塌。又干上发用为高，枝上发用为低。如占失物，值干上发用，则物藏高处，值枝上发用，则物藏低处之类。

论胜负

干尅枝我胜，枝尅干彼胜。干枝比和，彼我俱不胜。上尅下，先举者胜；下贼上，后起者胜。干被上尅，尊负；枝被上尅，卑负。干枝俱被上尅，尊卑皆负；干被枝上尅，我负；枝被干上尅，彼负。凡占八专课，又当分阴阳喜忌断之。如己未日，己为我，见卯与六合为相尅，则忌；见寅与青龙为相合，则不忌。未为彼，见寅与青龙为相尅，则忌；见卯与六合为三合，则不忌。触类傍通，未可执一，岂独决胜负哉。

论动静

干枝主静，三传主动。故干枝有生意宜动，若传见凶将，则宜静不宜动，干枝见恶煞宜静。若传见扶助，则宜动不宜静。又有以干为刚主动，枝为柔主静者，其理亦通。惟必须干坐生方，乃可动；若受尅陷，反宜静。斩关〔干枝上临辰戌〕、游子〔三传辰戌丑未见丁神〕宜动，稼穑〔三传辰戌丑未无丁神〕、墓、合，宜静。

论迟速

干枝在贵人前，或发用在贵人前，或干枝入传，凡占皆速。干枝在贵人后，或发用在贵人后，或干枝不入传，凡占皆迟。斩关及传见占时，丁神、驿马、贵人顺行，或发用在日辰前者，主事速。伏吟、涉害及传见空、墓、贵人逆行，或发用在日辰后者，主事迟。

论远近

发用类神，临干为近，临干阴次之，隔一二三四位渐远，七位者极远，逾七位，则与干反近矣。发用类神，临枝为远，临枝阴更远。如以干枝发用对待言，干枝为近，发用为远。以三传言，初近，中远，末更远，并为最高。因三传相因，皆是上神，愈传则愈高也。以课体言，知一、伏吟，为近；涉害、返吟、游子、斩关，为远。以衰旺言，休囚为近，旺相为远。以天将言，贵、常为近，龙、合为远。

论方所

子为江湖，寅卯为山林，丑为山田、坟墓，未为平田又为井，午为市又为道路，巳为竓竈，申为园场又为道路，酉为城，戌为营，辰为冈岭、墙垣又为衙署，亥为水边楼台。如论住居，子为房，丑为墙，寅为道路，卯为大门，辰为米栈，巳为厨竈，午为厅堂，未为园井，申为庭心、天井，酉为后门，戌为浴堂，亥为坑厕、水沟。又丑加亥为桥，未加亥为井，亥加寅为楼台。如寅卯为山林，得木火旺相入课传，林中必有时新果品，被尅则为破林断木，休囚则为枯朽林木，乘天空则林下必多尿粪，加亥子则为丛林大溪。盖木主曲直，水为大溪也。又如卯为大门；有炁，主门庭坚固，刑、冲、破、害，则主残缺矣。

中黄歌

从来尅应几般期，惟有中黄另一规，先别木金火水土，即将下位上神推〔凡论应期，先看发用是何枝神？即以发用下一位之枝神所临地盘为应期〕。若是用神为亥子，但寻丑位莅何枝〔凡亥子发用，即以天盘丑所临之神为应期。如丑临子，则子为应期，临寅则寅为应期，余仿此〕。用神若也归寅卯，天罡〔辰〕所立更无疑〔凡寅卯发用，即以天盘辰所临之神为应期〕。忽然巳午初传见，又向天盘未位思〔凡巳午发用，即以天盘未所临之神为应期〕。申酉二神惟近取，戌宫之下列如眉〔凡申酉发用，即以天盘戌所临之神为应期〕。更有季神为用者，戌中觅丑始为奇，丑看辰兮辰看未，未视河魁〔戌〕永不移〔凡戌发用，即以天盘丑所临之神为应期。丑发用看辰，辰发用看未，未发用看戌，亦如此论〕，从此轮流为妙诀，劝君记取勿多歧。

按：此歌载在《六壬纂要》，言简意赅，中有至理。学者再参观本书论应期篇，则于尅应之道，思过半矣。至《艺术典》所载，文字虽异，其法实同。歌曰：用传申酉戌为期，亥子须从丑上推，寅卯不离辰上用，方知巳午未当时，土神四季前为用，此课传人可指迷。附书于此，以供参考。

释壬贯道篇

壬之一字，其义何居？老子云：道生一，一生二，二生三，三生万物。董子曰：三画而连其中者谓之王，天地人，参而通焉者也。孔子曰：一贯三为王，壬字与王字何以异？其异者，王字三画皆同，壬字三画各别耳。盖圣人取义，用天一生水，天五生土，水为万物之血脉，土为万物之根基，同生同死，水数一，土数五，合而成六。且壬字上一画斜者，象水之朝东。下一画重者，象地之厚载。中一画长者，纵则为天地，横则为宇宙，与天地宇宙同用。加以水土生育之功，有覆载之至德，即谓以此，命名六壬，谁曰不然〔《四库全书提要》释六壬二字，尤为简当，见本书琐记〕。故壬式上盘圆，法天，下盘方，法地。在天成象，有星宿，故用天罡为斗杓，太阳为月将，二十八宿为直符；在地成形，有方岳，故用八卦据四方、四维立四门，二十四气为准则；中明人道，仰观天文，俯察地理，故有三奇、二烦、稼穑、游子等课之占。或用岁不出岁，月不出月，或用二十四气，则半月之间；或用七十二候，则五日之期。皆法天地，轨于历数者也。

其于尊卑，则日为尊，辰为卑。其于亲疏，则日为亲，辰为疏。其于夫妇，则日为夫，辰为妇。其于父子，则日为父，辰为子。其于君臣，则天乙为君，诸将为臣。其于职位，则丞相将军。其于进退，则前一后一。其于升黜，则有逆有顺。其于生杀，则有阴有阳。降于元女，演于轩辕，上则占乾象之休咎，中则占人事之吉凶，下则占地纪之灾祥。一世一身，一时一刻，无幽不烛，无事不明，彰往察来，见微知着，修身治己，保国宜家，纤悉不外于其理，毫发莫逃于此数，君子可豫定趋避，小人亦免罹陷阱。休泥丸珠之在盘，当求三隅之反一，乃作赞曰：效法天地，贯通鬼神，启建皇极，轨范人伦，述于贤者，作于圣人，无物不照，无祷不灵，垂教万古，月益日新，含宏精奥，大哉六壬。

按：天罡〔辰〕，二十八宿〔斗、牛、女、虚、危、室、壁，奎、娄、胃、昴、毕、觜、参，井、鬼、柳、星、张、翼、轸，角、亢、氐、房、心、尾、箕〕，三奇〔甲子、甲戌旬发用丑，甲申、甲午旬发用子，甲辰、甲寅旬发用亥，此为旬三奇〕，二烦〔日月宿俱临仲，斗系丑未，详见大全〕，稼穑〔三传辰戌丑未无丁马〕，游子〔三传辰戌丑未遇旬丁、天马发用〕，丞相〔青龙〕，将军〔勾陈〕。

琐记十条

《四库全书提要》云：六壬与遁甲、太乙，世谓之三式，而六壬其传尤古。大抵数根于五行，而五行始于水，举阴以起阳，故称壬；举成以该生，故曰六。其法有天地盘与神将相临，虽渐近奇遁九宫之式，然大旨原本羲爻。盖亦易象之支流，推而衍之者矣。程爱函云：宋仁宗最嗜六壬，故其时习此学者甚多，而以元轸、苗公达为最，至徽宗、高宗时，郡彦和一出，又驾诸人之上。理宗时，有凌福之者，本邵公之法，作《毕法赋》，于是诸法咸备，至平至当，一扫疑神疑鬼之习气。至金朝则以六壬、三命诸术，考试司天台之学生，时有徐次宾者，精于其学，着一字诀玉连环，皆六壬家一脉相传也。

又云：读杨忠愍公年谱，知公通三式之学，可见此学为君子所不弃，晋之戴洋，唐之李靖，元之刘秉忠、耶律楚材，明之刘青田，亦皆兼精于此。诸公豪杰之资，小道不遗，固知非渺见寡闻之辈，所能窥测者也。

又云：善六壬者，《吴越春秋》则载子胥、少伯、文种、公孙圣。《晋书》则载戴洋，《龙城录》则载冯存澄，《五代史》则载梁太祖，《夷坚志》则载蒋坚，《裨史》则载朱允升，《尧山堂外纪》亦载朱允升，《徽州府志》则载程九圭，《松江府志》则载陈雨化，《苏州府志》则载徐大衍、皇甫焯，《元史》则载刘秉忠。然古今善六壬者，当不止此数人，惜余孤陋，于书籍所见有限，未能一一详举耳。

又云：《马端临文献通考》之论六壬云：近世蓍龟道息，而此术甚行。又云：《五代史．金銮密记》，皆极言其验。夫所云《五代史》者，当指贺瓌传而言。若《金銮密记》，予所见者皆摘本，未知全部中所载云何。

又云：类神之阴神，古人只云责其情状，殊不知亦可断应期，但须看其与类神，如何交关。

又云：距呈坎五里曰扬干，有王牧夫先生者，六壬尤精。先生名谦，号师彦，又号种松道人。久客淮扬，求占者户外之履常满。所着有《六壬占验存略》两册，断法专重取象，与吴稼云先生见解相同。其贵人起例，壬癸日昼用卯，夜用巳，余日与诸本相同。其论行年，间有取行年上神之上神者，令人不解。如六十岁行年在丑，丑上加巳，不以巳论吉凶，而以巳上之酉断吉凶也。

张鋐云：天地间万物，无一不具始终。以天地言，天一生水，地六成之，成即终也。以阴阳言，阳主生，阴主死，死即终也。以五行言，金木水火土，旋相为宫，相比则生，相隔则尅，十干、十二枝亦如之，生为始，尅为终也。故明乎始终，则吉凶不外是矣。

又云：吉凶之应，万变纷纭。或吉中有凶，或凶中有吉，或似吉而有大凶，或似凶而有大吉。凶则视其所救，吉则视其所害。凶而有救，不致于祸，吉而有害，不及于福。纯凶则祸成，纯吉则福至。

又云：六壬与易无殊，易以阴阳消长，明进退存亡之道。六壬以日干为本，生尅为端，生即阳，尅即阴，生即长，尅即消也。干上凶，枝上吉，三传凶者，宜静宜守；干上凶，枝上吉，三传吉者，宜动宜行，此即进退存亡之道也。故深于易者，见六壬而洞然；深于六壬者，即壬亦可见易矣。

问答〔十八条〕

◇ 问：六壬，数也，而亦有理耶？

曰：一部羲经，无非即数以观象，即象以明理，岂有无理之数。

◇ 问：壬课占断多门，非若专以官鬼、子孙为用者，各有把鼻也。甚至一课诸格并见，吉凶混淆，占者已不胜狐疑，更何以决人之疑？

曰：向占每坐此病，近玩《系辞》“方以类聚，物以羣分”二语，颇有会心。盖吉凶各从其类，如家有喜庆事，不止一人欢欣，必有亲朋跻堂称贺。亦不止一身吉服，必有鼓乐喧填，彩烛辉煌，虽行路见之，皆不问而知为喜事。又如谳狱，一般鬬杀，必有器具邻证，户婚必有媒保书券，不徒决于两造控辞也。

夫壬课惟其占断多门，而后可以穷极事变，曲达物情，故四课、三传、正时〔即所占之时〕、年、命，俱当参看，以辨其类。如占家宅遇“玄胎课”，未便决其有孕，再看胎、财上课否，有生气否〔正月起子顺行十二枝〕，或带天喜〔正月起戌顺行十二枝〕、血支〔正月起丑顺行十二枝〕等煞否？有三两处见喜兆，方可决其有孕，余占准此。

◇ 问：方以类聚固是，然或干枝吉，而三传不吉，或三传吉，而年命不吉，将何以决之？

曰：吉凶相倚，未始相离。泰卦不无凶爻，否卦亦有吉爻。天地间因喜致忧，因祸致福者，比比皆然，占者须辨别出喜中忧，忧中喜来。如占功名，贵、朱得地，又逢虎鬼乘旺，往往断吉不是，断凶又不是，须知吉凶互见，各从其类，自有并行不悖之道。如得功名后，或丁忧，或自殀，此吉处藏凶也。又如文王囚羑〔音酉〕里，却因而赐弓矢，专征伐，此凶处藏吉也。

◇ 问：方以类聚，是吉多从吉，凶多从凶否？

曰：吉凶类聚，此已着者也。吉凶徵兆，此难辨者也。吉多固从吉，若合中犯煞蜜中砒，吉多凶少，却以凶断。凶多固从凶，若众鬼虽彰全不畏，凶多吉少，却以吉断。

按：合中犯煞蜜中砒者，乃三合发传，枝干上所乘之神，或与发传犯刑、害，或与发传犯冲，吉内藏凶，故曰蜜中砒也。众鬼虽彰全不畏者，乃三传皆鬼，干枝上所乘之神，或为伤食，或为印绶，一可制鬼，一可生身，故曰全不畏也。

◇ 问：课或以局断，或以象断，或以类神断，或以天将断，或以枝神断，纷纷不一，果以何者为准乎？

曰：易有卦体、卦象、卦德、卦爻、卦名，其所占亦不一。彖传及大小象所释卦之辞，或举其全，或从其一，或参其半，各以亲切而着明者取之。即如雷以动之，言其象，兼言其德。风散、雨润、日暄，则专言其象。艮止、兑说，言其名，兼言其德。若乾以君之，坤以藏之，言其名兼言其体，亦各有所宜耳。

◇ 问：十二天将所属甚多，果知为何物耶？

曰：看所占者何事？何人？何时？则知为何物矣，如同一青龙，占天时，则为行雨之神；占功名，则为吉神；占病，则为煞神。又看其所乘何将？所加何方？乘水则为舟、为鱼，乘陆则为车、为庙。又看衰旺何如？虎乘驿马旺相，则主道路，乘囚死则为病丧，乘官鬼则为讼，亦随时为变通耳。

◇ 问：课得吉象，知为何吉？课得凶象，知为何凶？

曰：青龙旺相，又得财爻，知有进财之喜。若会太常，知有婚姻之喜。合贵神，知有功名之喜，凶可类推。

◇ 问：壬课重天将，但视天将之吉凶可也？

曰：天将之吉凶亦当分别看。如贵人固吉，占病则凶。白虎固凶，占官则速。尤当视枝神上下盘衰旺、生尅何如。

◇ 问：衰旺以时为断，抑以地为断乎？

曰：时旺，如舟遇顺风。地旺，如舟行顺水。比旺，如远行多伴，不畏欺陵。合旺，如妻从夫荣，不畏强暴。四者皆可参看，而时、地，则尤重焉。如风水俱顺，舟行如飞；风顺水逆，风力胜仍以顺断，风力微则以逆断。

若青龙乘寅卯，春占是得天旺；加亥子寅卯，是得地旺；天地俱旺全吉。若乘寅卯，加申酉，又逢刑、冲，虽春占得时。如鱼失水，逢春不跃。若青龙阴神得亥子，则能泄申酉之尅，而助寅卯之旺，地虽逆而风力胜，一日可行数百里。

◇ 问：神将二字，有以贵神为神者，有以天将为神者，果宗何说？

曰：登明亥，河魁戌，从魁酉等，此为十二枝神。贵人、螣蛇、朱雀等，此为十二天将。《六壬大全．卷二》枝神总论，天将总论，明言之矣。读者不察，见其有登明亥，正月将，贵人天帝之神之说，遂谓十二枝神为将，十二天将为神，其实大误〔按：张次功谓将字从月将而名，神字从贵人而起，此说亦非，特改正之〕。

◇ 问：乘与临何别？

曰：天将所遇之枝神为乘，所加之地盘为临，乘则视天时之衰旺，临则视地利之得失。

◇ 问：做工夫当如何？

曰：学、问、思、辨，缺其一皆不可也。平时要有心得，临事要有天机。

◇ 问：何以有心得？

曰：熟看古人条例，细察人情事故，久而疑处能悟，窒处能通，则有心得矣。

◇ 问：何以有天机？

曰：人心虚则灵，滞则不灵。静则明，躁则不明。故平日要不离古人，临事要不泥古人，泥则滞矣。贵而名公巨卿，贱而田夫乞儿，皆以一心应之。若有高卑之见，则躁乱矣。此如射法，不可贪中，只须心正体直，望的而发，不贪功，不近名，虽不中不远矣。为人占课，照理而断，其灵不灵，不可设以成心，一有成心，便无天机。

◇ 问：紧要何在？

曰：三传要明其候，四课要辨其位，占断要从其类，吉凶要如其分数，课、传、年、命等处，要分开，又要联络〔此数句须熟玩〕。

◇ 问：分数何说？

曰：所难者，此也。如占官，知他是何品级。占选举，知他是何等第。占财，是多是寡。占病是危是死。于此见得确当，便駸駸乎一贯矣。程子曰：韩信将兵，多多益善，只是分数明耳。大凡天下事先要分得明，然后会得通。如治丝然，必理其绪而分之，后比其丝而合之，故一贯之道，其功不在一，而在万。不能逐事理会，便要求个一，终是囫囵混过了。

◇ 问：断课以机，机果何在？

曰：爻彖以情言，吉凶以情迁，机即情之动处也。故得机由于得情，得情由于得数。

◇ 问：事有定数，占之何益？

曰：祸福在天，吉凶由人，《易》曰：“贞吉”，言正则吉，不正则不吉也。《易》曰：“无咎”，言如此则无咎，不此由则有咎也。除死生富贵，自有天定外，一切进退取舍，介乎休咎之间者仍在人，而不可专诿于天。故《易》言其象，亦视乎占之者何如耳。

卜筮论

卜筮之道，易出于羲，壬出于黄，其来远矣。上天下地中人，一切妖祥祸福之事，皆由于动，故曰：吉凶悔吝生于动。壬式以尅贼而发用者，动之义也。动而吉者，三奇、六仪之类；动而凶者，飞魂、九丑之类；动而悔吝者，赘壻、三交之类，每成一课，即以此类决万事之荣枯，定庶务之否泰，鲜有不中者。但吉凶悔吝之旨，在乎情察，难以理拘，一失其旨，祸福不验。非《心印》、《指掌》、《毕法》、《占监》诸书，熟玩于平日，临时贯通而会悟之，不能也。且夫知来藏往之学，务宜专心致志，以探其奥。至于出而问世，尤当知禁忌之所在焉。一、在求数者，来意不虔，率尔索占，或以猥琐之事，处诳之言，故作戏耍则不应。二、在衍数者，心绪不一，勉强从事，或当酣醉之后，疲惫之时，漫为酬答则不应。三、在成数之后，有以数事致问者，有以屡卜致请者，《易》曰：“初筮告，再三渎，渎则不告。”如此者亦不应。更有疾风迅雷，弦晦分至，并宜忌之。学者知此，而本古先圣贤，留术济世之意，出之以虚心接物，毋执己见，毋徇人情，毋贪利而轻泄天机，斯得之矣。

按：六仪〔六甲旬首发用〕、飞魂〔正月起亥顺行十二宫，复加人行年或日辰发用〕、九丑〔戊壬子午兮，乙己辛卯酉，丑临支辰仲时兮，动静为九丑〕、赘壻〔日干尅辰，又自加临发用〕、三交〔四仲日时占为一交，课传皆仲为二交，将逢后、朱、阴、合为三交〕，《心印》、《指掌》〔皆赋名，见《指南》〕、《毕法》〔宋理宗朝，凌福之撰〕、《占监》〔宋幑宗朝，衢州邵彦和撰〕。

司马季主传

自古受命而王，王者之兴，何尝不以卜筮决于天命哉。其于周尤甚，及秦可见，代王之入，任于卜者，太卜之起，由汉兴而有〔《索隐案》、《周礼》有太卜之官。此云由汉兴者，谓汉自文帝卜大横之后，其卜官更兴盛焉〕。司马季主者，楚人也〔索隐按：云楚人，而太史公不序其系。盖楚相司马子期子，反后姓也。季主见《列仙传》〕。卜于长安东市，宋忠为中大夫，贾谊为博士，同日俱出洗沐〔正义汉官仪，五日一假，洗沐也〕，相从论议，诵易先王圣人之道术，究徧人情，相视而叹。贾谊曰：吾闻古之圣人，不居朝廷，必在卜医之中，今吾已见三公九卿，朝士大夫，皆可知矣。试之卜数中以观采〔索隐，卜数，犹术数也。音所具反。刘氏云：具数筮之亦通，筮必以易，易用大衍之数也〕。

二人即同舆而之市，游于卜肆中，天新雨，道少人，司马季主闲坐，弟子三四人侍，方辩天地之道，日月之运，阴阳吉凶之本。二大夫再拜谒，司马季主视其状貌，如类有知者，即礼之。使弟子延之坐，坐定，司马季主，复理前语，分别天地之终始，日月星辰之纪差，次仁义之际，列吉凶之符，语数千言，莫不顺理，宋忠、贾谊，瞿然而悟，猎缨正襟危坐〔索隐：猎，揽也。揽其冠缨，而正其衣襟，谓变而自饰也。危，一作免，谓俯俛为敬〕。曰：吾望先生之状，听先生之辞，小子窃观于世，未尝见也。今何居之卑？何行之污〔索隐：音乌故反〕？司马季主捧腹大笑曰：观大夫类有道术者，今何言之陋也？何辞之野也？今夫子所贤者何也？所高者谁也？今何以卑污长者？二君曰：尊官厚禄，世之所高也。贤者处之，今所处非其地，故谓之卑。言不信，行不验，取不当，故谓之污。

夫卜筮者，世俗之所贱简也。世皆言曰：夫卜者，多言夸严，以得人情〔索隐谓卜者，自矜夸而庄严，以得人情也〕。虚高人禄命，以说人志。擅言祸灾，以伤人心。矫言鬼神，以尽人财。厚求拜谢，以私于己。此吾之所耻，故谓之卑污也。司马季主曰：公且安坐，公见夫被发重子乎。日月照之则行，不照则止，问之日月疵瑕吉凶，则不能理。由是观之，能知别贤与不肖者寡矣。贤之行也，直道以正谏，三谏不听则退，其誉人也。不望其报，恶人也。不顾其怨，以便国家利众为务，故官非其任，不处也。禄非其功，不受也。见人不正，虽贵不敬也。见人有污，虽尊不下也。得不为喜，去不为恨，非其罪也，虽累辱而不愧也。今公所谓贤者，皆可为羞矣，卑疵而前〔索隐：疵，音赀〕，歼趋而言〔索隐：歼音纤。纤趍，犹足恭也〕，相引以势，相导以利，比周宾止〔徐孚远曰：宾正犹摈正也〕，以求尊誉，以受公奉，事私利，枉王法，猎农民，以官为威，以法为机，求利逆暴，譬无异于操白刃劫人者也。

初试官时，倍力为巧诈，饰虚功，执空文以誷主上。用居上为右，试官不让贤陈功，见伪增实，以无为有，以少为多，以求便势尊位。食饮躯驰，从姬歌儿，不顾于亲，犯法害民，虚公家，此夫为盗不操矛弧者也，攻而不用弦刃者也。欺父母未有罪，而弑君未伐者也。何以为高贤才乎，盗贼发不能禁，夷貊不服不能摄，奸邪起不能塞，官耗乱不能治，四时不和不能调，岁谷不熟不能适〔索隐：音释。适，犹调也〕，才贤不为，是不忠也。才不贤而托官位，利上奉，妨贤者处，是窃位也〔索隐：奉音夫用反〕。有人者进，有财者礼，是伪也。子独不见鸱枭之与凤皇翔乎。兰芷芎藭，弃于广野。蒿萧成林，使君子退而不显众，公等是也。述而不作，君子义也。

今夫卜者必法天地，象四时，顺于仁义，分策定卦，旋式正綦〔集解徐广曰：式，音栻。索隐按：式即拭也。拭之形上圆象天，下方法地，用之则转天网加地之辰。故云：旋式綦者，筮之状。正綦，盖谓下以作卦也〕。然后言天地之利害，事之成败。昔先王之定国家，必先龟策日月，而后乃敢代，正时日乃后入。家产子必先占吉凶，后乃有之〔张照云：生子必视其时日，占其吉凶，其后亦俱有应〕。自伏羲作八卦，周文王演三百八十四爻，而天下治。越王勾践，仿文王八卦〔索隐：仿音方。往反〕，以破敌国，霸天下，由是言之。卜筮有何负哉？且夫卜筮者，扫除设坐，正其冠带，然后乃言事，此有礼也。言而鬼神或以飨，忠臣以事其上，孝子以养其亲，慈父以畜其子，此有德者也，而以义置数十百钱。病者或以愈，且死或以生，患或以免，事或以成，嫁子娶妇，或以养生，此之为德，岂直数十百钱哉！此夫老子所谓“上德不德，是以有德”。

今夫卜筮者，利大而谢少。老子之云岂异于是乎。庄子曰：君子内无饥寒之患，外无劫夺之忧，居上而敬，居下不为害，君子之道也。今夫卜筮者之为业也，积之无委聚，藏之不用府库，徙之不用辎车，负装之不重，止而用之，无尽索之时，持不尽索之物，游于无穷之世，虽庄氏之行，未能增于是也，子何故而云不可卜哉？天不足西北，星辰西北移，地不足东南，以海为池，日中必移，月满必亏，先王之道，乍存乍亡，公责卜者言必信，不亦惑乎？公见夫谈士辩人乎，虑事定计，必是人也。然不能以一言说人主意，故言必称先王，语必道上古，虑事定计，饰先王之成功，语其败害，以恐喜人主之志，以求其欲，多言夸严〔集解徐广曰：一作险〕，莫大于此矣。然欲疆国成功，尽忠于上，非此不立。

今夫卜者，导惑教愚也，夫愚惑之人，岂能以一言而知之哉。言不厌多，故骐骥不能与罢驴为驷，而凤皇不与燕雀为羣，而贤者亦不与不肖者同列。故君子处卑隐以辟众，自匿以辟伦，微见德顺，以除羣害，以明天性，助上养下，多其功利，不求尊誉，公之等喁喁者也，何如长者之道乎。宋忠、贾谊，忽而自失，芒乎无色〔索隐：芒音莫。即反〕，怅然噤口不能言〔索隐：怅音畅。噤音禁。刘氏音其锦反〕，于是摄衣而起，再拜而辞，行洋洋也。出市门，仅能自上车，伏轼低头，卒不能出气。

居三日，宋忠见贾谊于殿门外，乃相引屏语，相谓自叹曰：道高益安，势高益危，居赫赫之势，失身且有日矣。夫卜而有不审，不见夺糈〔集解徐广曰：音所驷案。离骚经云：怀椒糈而要之。王逸云：糈，精米，所以享神〕，为人主计而不审，身无所处〔索隐：糈者，卜求神之米也。言卜之不中，乃不见夺其糈米，若为人主计不审，则身无所处也〕，此相去远矣，犹天冠地履也。此老子之所谓无名者，万物之始也。天地旷旷，物之熙熙，或安或危，莫知居之，我与若何足预彼哉，彼久而愈安，虽曾氏之义〔集解徐广曰：曾一作庄〕，未有以异也。久之，宋忠使匈奴，不至而还，抵罪，而贾谊为梁怀王傅，王堕马薨，谊不食，毒恨而死，此务华绝根者也〔索隐言，宋忠、贾谊皆务华而丧其身，是绝其根本也〕。太史公曰：古者卜人所以不载者，多不见于篇，及至司马季主，余志而着之。

严君平传〔师古曰：《地理志》谓君平为严遵。《三辅决录》云：君平名尊，则君平其字也。〕

严遵，字君平，蜀人也，隐居不仕，常卖卜于成都市。以为卜筮者，贱业而可以惠众，人有邪恶非正之问，则依蓍龟为言利害与人子言依于孝，与人弟言依于顺，与人臣言依于忠，各因势导之以善，从吾言者，已过半矣。裁日阅数人〔师古曰：裁与才同。阅，历也〕，得百钱足自养，则闭肆下帘而授老子〔师古曰：肆者，市也。列，所坐之处也〕，博览无不通，依老子严周之指，着书十余万言〔师古曰：严周即庄周〕，杨雄少时从游学已而仕京师显名，数为朝廷在位贤者，称君平德，杜陵李疆，素善雄，久之，为益州牧，喜谓雄曰：吾得君平为从事，足矣。雄曰：君备礼以待之，彼人可见而不可诎也。疆心以为不然，及至蜀，致礼与相见，卒不敢言以为从事，乃叹曰：杨子云诚知人也，王凤请交不许。

蜀有富人罗冲者问君平曰：君何以不仕：君平曰：无以自发。冲为君平具车马衣粮。君平曰：吾病耳，非不足也。我有余而子不足，奈何以不足奉有余。冲曰：吾有万金，子无儋石，乃云有余，不亦谬乎。君平曰：不然，吾前宿君家，人定而役未息，昼夜汲汲，未尝有足。今我以卜为业，不下牀而钱自至，犹余数百，尘埃厚寸，不知所用，此非我有余而子不足耶。冲大憀。君平叹曰：益我货者损我神，生我名者杀我身，故不仕，遂以其业，终享年九十余。蜀人爱敬，至今称焉。

星卜家事迹〔二条〕

子史精华，引周密齐东野语云：绍兴末有韩憊者，卖卜于临安之三桥，多奇中。庚辰春，曾侍郎仲躬，吕太师伯恭，至其肆，则先一人在焉，问其姓，宗子也，次第诸命，首言赵可至郡守，却多贵子，不达者亦卿郎。次及曾，则曰命甚佳，有家世，有文学，有政事，亦有官职，只欠一事，终身无科第。次至吕问何干至此。吕曰：赴试。曰：去年不合发解，今安得省试。曰：赴词科。曰：却是词科人，但不在今年，词科别有人矣。后三年两试皆得之，且不失甲科。复叩其所至，沉吟久之。曰：名满天下，可惜无福，已而其言皆验。

梁恭辰《劝戒录》云：广东都城隍庙有二星士，一陈氏子，本三水诸生，家贫。掉三寸舌，卖卜度日，后登贤书，卖卜如故。一胡姓者，其名尤噪，俗所谓金吊桶者也。岁久，积有赢余于城东买田筑室，子孙绳绳焉。然细叩二人技，非真精于星学者，特禄命偶然奇中，人遂传为今之李虚中矣。惟士民争讼，往问卜以断吉凶，二人必饰辞排解，冀两造息讼乃己，与人谈五行。尝云：生来者不足恃，当修其在我以培补之，则福臻而寿可延。若恣意妄为，虽命逢三合，削禄减算，亦难乎免矣。指陈之际，历举前人轶事，以昭劝戒，娓娓可听，闻者动容。多赖以化导向善，是殆奉君平遗教，以其业惠众者，宜其立名获利也。挟一技之长，亦足以善及人，其食报且如此，上焉者可以蹶然兴矣。

卖卜格言〔仿朱柏庐先生治家格言〕

黎明即起，临摹法帖，要笔画整齐，既昏便息，温习经书，必精神贯注。一动一言，当思瞻听所系。半劝半戒，恒念世道攸关。宜未卜而虔心，毋临占而率意。演课必须审慎，对人尤贵谦和。判断简而明，片言胜多渎。祸福详其理，浅显愈艰深。勿占国事，勿卜逃亡，士农工商，皆可与之言。长幼老少，均宜导以善。吉凶固当直述，是非万勿狂谈。忠孝节义，劝勉不可不诚。酒色财气，警告不可不切。决疑先明得失，立论不外伦常。勿赞幸进之名，勿许非法之利。遇富贵豪华，戢其贪暴；见贫苦困难，勖以勤劳。随波逐流，根基难保，得陇望蜀，悔吝必多。远佞亲贤，预知其获福；见利忘义，逆料其招殃。占婚姻，莫苛择，免误时期。占胎产，毋慌张，乃全子母。谋望若远行，告以谨始。

经营如自立，教其慎终。对要津而献谄谀者，最可耻。见寒士而露轻薄者，贱莫甚。戒人好争讼，健讼终凶。劝主莫分家，处家尚忍。毋许强徒，而凌偪孤寡，毋举恶少，而放浪形骸。先事后卦，名乃远着，粗心浮气，艺岂能精。兴衰成败，须触机而判；行止动静，宜崇实为先。轻听发言，安知非人之诈伪，当静观神色，因事相争，安知非我之不是。须涵养性情，奇验无夸，不中宜念。交友须存长厚，作事务要持恒。人有学术，不可生妒嫉心。人有舛误，不可生讥诮心。事事留神，贤愚易晓，头头是道，左右逢源。握粟以赡身家，我不愧怍，笔耕而无租税，人谓神仙。胸襟豁达，虽显扬不获，亦有余欢，世界升平，即囊橐无余，自得至乐。讲学志在圣贤，行道心存仁义。竭智尽忠，利人益己。卖卜若此，庶乎近焉。

按：阜幼聆师训云：朱柏庐先生治家格言，语语从四子六经及先儒语录中来，读之平淡无奇，而气息之醇厚，义意之精确。正如布帛菽粟，上自王公，下及黎庶，无一日可离，即无一人可离。摹而效之，虽竭尽平生之力，亦难几其万一，阜何人斯，讵敢妄作，今夏偶见余墨偶谈，载有何小宇刺史，居官格言一篇，仿治家格言体例，虽气息义意不及柏庐之醇厚精确，要其叙事说理处，大可为居官座右铭也。子思曰：君子素其位而行，阜学殖荒落，敢慕外乎。谨就所知，勉着斯篇，学步效颦，知所不免，通人读之，能无齿冷。然为中材以下说法，有不能已于言者，海内高明，倘赐以纠削，则幸甚！幸甚！

占卜一斑录

阜不善卜，而亦不敢率意为人卜，乃世之乐，就阜卜者，恒踵相接，几若阜能卜，而阜遂虚负卜名矣。其实阜何尝言卜哉，言其理而已。理与卜通，卜与理合，圣人言理，而不泥于卜，虽百世可知。卜者泥卜，而不详其理，故百无一当。乙丑夏，吾友王子祝三，函谓阜曰：大着论卜，诚简明矣。惜未示人以规矩，盍补刊君之占验如干条，俾初学有所指归。阜感王子之不弃，而尤感王子之爱初学，不敢藏拙，命门人钞录旧稿八则，坿载于此。略言其理而已，若谓占验，则吾岂敢。丙寅三月朔，自记，己酉年七月十七日巳将巳时，十八岁甲午命，占从戎。

自任

初传　　中传　　末传

龙　　　雀　　　后

丙　　　己　　　壬

寅　　　巳　　　申

比　　　伤　　　杀

兄　　　子　　　鬼　　　　阴武

〔龙〕寅甲〔日干〕　　后申酉戌亥常

〔龙〕寅寅　　　　　　贵未　　子虎

〔虎〕子子〔日枝〕　　蛇午　　丑空

〔虎〕子子　　　　　　雀巳辰卯寅龙

合陈

安徽某君，拟投笔从戎，卜前途休咎。阜曰：枝上子水，乃甲木日干之印绶，今竟与君之午命犯冲，此举虽豪，恐与尊翁意旨不合，欲行又止耳。彼曰：家严儒者，但知训蒙教读，不肯顺世界潮流，今日何时，岂可雌伏，而为牖下书生耶。阜曰：无违为孝，孔子尝言之，君何忘耶。况初传之寅为月破，而君家世安徽，舍西南而来东北，不独南京之友不足恃，即镇江之友亦不足恃，究将何往耶。彼曰：日前在甯，访友不值，闻其奉差莅镇，故特来相依，求为介绍，顷间走谒，又不吾见，君言甯镇之友，皆不足恃，斯言似之。然余尚有其他捷径，究未识从戎以后，前途休咎若何也。阜曰：天地盘相加，十二枝神，无一位移易，课名伏吟，动辄得咎，静乃安全。且贵人逆行，螣蛇临命，虽欲雄飞，势不可得，四海交游，何足恃哉，而况君之所希望者，立武功，享盛名。然必须捐万千人之头颅，縻万千人之肢体，而后换得。非惟存心残忍，即自家生命，亦无时不在危险之中。《道德经》云：“夫兵者，不祥之器。”曹松诗云：“凭君莫话封侯事，一将功成万骨枯。”此言可深长思也。如果不图侥幸，素位而行，熔经铸史，继承父业，以文章华国，以孝友传家，何患不声名远着，到处欢腾哉。彼曰：君何所见而云。阜曰：中传之巳，朱雀带太阳，末传之申，官鬼为月建，皆具有特殊之功效。不过利文不利武，宜静不宜动耳。彼曰：君言皆有物，且与家严意旨不谋而合，仆疑团尽释，妄念顿消。今晚决计买舟旋里，闭户读书，以副雅怀，相见有日，再图良晤，遂谢而去。

己酉年十一月二十日丑将子时，三十五岁乙亥命，卜家务。

始入

初传　　中传　　末传

虎　　　空　　　龙

戊　　　己　　　庚

辰　　　巳　　　午

食　　　劫　　　比

子　　　兄　　　兄　　　蛇贵

〔龙〕午丙〔日干〕　雀酉戌亥子后

〔陈〕未午　　　　　合申　　丑阴

〔常〕卯寅〔日枝〕　陈未　　寅武

〔虎〕辰卯　　　　　龙午巳辰卯常

空虎

阜曰：干枝上皆值帝旺，而将带龙、常，君家昆仲既多，财产亦不薄。惜课名始入，卯木贼辰土发用，自癸卯迄乙巳，卑陵尊，幼犯长，以及忧丧劫耗，莫不纷至沓来。至丙午又复振兴，今年太岁己酉，与枝上卯冲，是以堂上见背，本命亥上乘子带天后，与干上午冲，妇人长舌，棠棣参商之事，时有所闻。刻下月建又值子，风波平地，势将决裂，然干课之阴神逢未，将乘勾陈，与午联合，西南乡有一陶冶亲戚，堪作调人，仍可言归于好。惟只可暂保现状，两年后岁在壬子，枝节横生，析产分居，在所不免。第恐君行辈较长，而家业独肥，使孤孀弱弟，不能心悦诚服，则干戈无甯日矣。能推多取少，酌盈剂虚，实做一悌字，庶几无害。其人默然而去。

己酉年十二月十三日子将未时，三十二岁戊寅命，卜谋事。

铸印

初传　　中传　　末传

常　　　合　　　阴

癸　　　丙　　　辛

巳　　　戌　　　卯

印　　　比　　　官

父　　　兄　　　官　　　　后阴

〔合〕戌戊〔日干〕　　贵丑寅卯辰武

〔阴〕卯戌　　　　　　蛇子　　巳常

〔常〕巳子〔日枝〕　　雀亥　　午虎

〔合〕戌巳　　　　　　合戌酉申未空

陈龙

巳戌卯发用，名铸印课，就外象观之，最利官人，君将谋宦途事耶。其实末传卯，为酉年岁破，铸印不成，宦海风波，庸有济乎。而况旬空、天空，并临寅命之上，本非政治家，而欲舍长用短，竞逐虚荣，岂计之善者。戊寄宫于巳，今巳临子位，即书所谓干加枝尅枝，名赘壻课。应受他人之利，如果屈尊居卑，束装北上，或赴临江滨海之区，必获相当位置，能得布帛菽粟等类之职业，尤佳。盖发用之巳，干遁癸水，为戊日之财，而又乘太常故也。惜枝课不备，天乙逆行，初入局中，信用薄弱，而权利无多，必须不辞劳瘁，竭智尽忠，始可得人懽心，由小至大，至于任事之期，又必须延至庚戌二月乃为万全。客曰：吾向业绸布，拟改就官场，今闻君言，吾气沮矣。惟有屏除妄念，春游津沽，仍谋旧事，藉作枝栖，吾岂敢与数理争哉。

己酉十二月十五日子将亥时，三十四岁丙子命，己亥行年，卜借债。

始入

初传　　中传　　末传

合　　　雀　　　蛇

壬　　　癸　　　旬空

辰　　　巳　　　午

印　　　官　　　杀

父　　　官　　　鬼　　　　武常

〔阴〕酉庚〔日干〕　　阴酉戌亥子虎

〔武〕戌酉　　　　　　后申　　丑空

〔陈〕卯寅〔日枝〕　　贵未　　寅龙

〔合〕辰卯　　　　　　蛇午巳辰卯陈

雀合

一课酉金，尅三课卯木，卜借债，当有着落。惜酉金与卯木相冲，彼因畏我尅制，勉强应酬以为我，但借不偿，断难得其充分补助。幸二课之戌与三课卯合，君之西北友人，与彼感情甚洽，宜挽其居间先容，使其信任不疑，即可立获钜资。所虑者四课之辰，与二课戌冲，君之居间与彼之腹心，积不相能，此事须秘密进行，始能如愿。或明日辛卯，即可收受，稍一迟疑，彼将谋诸腹心，势必先易后难，化大为小。其所以不致完全破坏者，因四课之辰虽与二课戌冲，尚与一课酉合，虽与君之居间不惬，而与君尚略有渊源也。若论数目，卯木财星，生数三、成数八，而真数为六；因残冬木落，只从本数论，多则八六，少则三六耳。惟嫌本命子上加天空，行年亥上加白虎，君之本体，殆已百孔千疮，即使稍汲西江，亦恐得不偿失，必须权衡轻重，审察缓急，使借得之歟，毫不虚糜，庶几人我咸宜，如约归赵。否则末传午值旬空，必蹈刖足之祸。卒致卯酉辰戌互尅交冲，而信用破产，干戈叠起矣。可不惧哉！

庚戌年九月廿五日卯将午时，廿五岁丙戌命，卜婚姻。

始入

初传　　中传　　末传

龙　　　雀　　　后

己　　　丙　　　癸

丑　　　戌　　　未

才　　　财　　　才

妻　　　妻　　　妻　　　　阴后

〔龙〕丑乙〔日干〕　　武巳午未申贵

〔雀〕戌丑　　　　　　常辰　　酉蛇

〔雀〕戌丑〔日枝〕　　虎卯　　戌雀

〔后〕未戌　　　　　　空寅丑子亥合

龙陈

瓜州乡人，卜婚姻。阜曰：贵人顺行，天后临命，汝已于二十三岁丁未年曾经完姻矣。今因别有所欢，既爱其色，复羡其财，将欲谋之为妻。而彼方要求条件，即以离异元配为第一步，殊为恶毒。何以知之？盖丑枝就干，而为日财，又乘青龙，是所欢之人，虽略有财色，而品行甚卑污也。丑土临干，与天后未冲，故其心目中，必不容元配存在也。及至未为丑冲，不能立足，而丑之阴神，忽变作空亡，水性杨花，势必舍乙木而他适也。时届九秋，乙木之实力，本自不充，虽欲制止之，亦不可得。如是观之，汝之此举，非惟越礼违法，实则弄巧成拙，务宜斩除妄念，自保室家。否则噬脐无及，乡人闻余言，忸怩不自安。久之，乃曰：吾与元配，平日无缘，此事又不名一钱，故有是议，今既卜之不可，姑从缓议，遂去。

庚戌年十月二十七日寅将寅时，四十一岁庚午命，占担保。

杜传

初传　　中传　　末传

贵　　　雀　　　常

己　　　丁　　　癸

酉　　　未　　　丑

才　　　食　　　食

妻　　　子　　　子　　　　贵后

〔雀〕未丁〔日干〕　　蛇申酉戌亥阴

〔雀〕未未　　　　　　雀未　　子武

〔贵〕酉酉〔日枝〕　　合午　　丑常

〔贵〕酉酉　　　　　　陈巳辰卯寅虎

龙空

经云：日生上神，虚耗百出，就此观之，似觉今日担保，必异日赔偿也。其实干为我，枝为彼，干上未土，盗泄丁火之元气，是诚不妙。然得六合午禄临命，足可合未助丁，断无实害。枝上酉，乘天乙，彼虽困难，人格颇高，因犯自刑，力有不逮。若得未土以资生之，即可转败为功，见义勇为，圣人所许，君亦何惜季布一诺，而不为之援手耶。

庚戌年十一月二十一日寅将戌时，五十八岁癸丑命，卜赴任。

始入

初传　　中传　　末传

常　　　贵　　　陈

甲　　　戊　　　壬

寅　　　午　　　戌

财　　　杀　　　印

妻　　　鬼　　　父　　　　虎常

〔常〕寅辛〔日干〕　　空子丑寅卯武

〔贵〕午寅　　　　　　龙亥　　辰阴

〔虎〕丑酉〔日枝〕　　陈戌　　巳后

〔后〕巳丑　　　　　　合酉申未午贵

雀蛇

课成。阜谓之曰：此课初传寅，月将值旬首；中传午，贵人值官鬼；末传戌，太岁值印绶。而三传木火土又递生日干辛金，课名“亨通”，卜赴任最宜，想挂牌之期尚未及旬日也。午火官鬼加临寅位，地点应属东北，非高宝，即兴泰也。枝上丑与中传午害，幸中不幸。《毕法赋》云：合中犯杀蜜中砒，此之谓也。

：其所害之神，丑乘白虎，阴神乘天后，十二月又值丑建，殆因发生盗案、杀伤妇女事，牵涉武官，以致投鼠忌器，大受攻击。必须宽猛兼施，无枉无纵，始可化险为夷，风平浪静。迨至辛亥春来，君子道长，小人道消，又当不惮烦劳，勤求民隐，即使清风两袖，亦应霖雨万家，慎毋谓廉吏不可为也。所惜者，本命丑上乘巳，为新岁破，及至十月又为月破，宦海升沉，恐别有一番气象，请相机因应，以定从违，敢此忠告，切祷切祷。

庚戌年十二月初三日丑将戌时，五十一岁庚申命丙辰行年，卜争讼。

元首

初传　　中传　　末传

蛇　　　陈　　　虎

戊　　　辛　　　旬空

辰　　　未　　　戌

官　　　杀　　　官

官　　　鬼　　　官　　　　武阴

〔蛇〕辰癸〔日干〕　　常亥子丑寅后

〔陈〕未辰　　　　　　虎戌　　卯贵

〔武〕子酉〔日枝〕　　空酉　　辰蛇

〔贵〕卯子　　　　　　龙申未午巳雀

陈合

阜初未知客为何事兴讼？课成谓之曰：勾陈之阴神为白虎，又带官星，君得无为田产而争讼乎？曰：然。干上辰与酉枝合，为癸日之印。枝上子与癸干寄宫丑合，为癸日之比，课名“交车”。君父没母在，得无因弟恃母爱，不循于理，而与弟争讼乎？曰：然。未乘勾陈，而阴神之戌值旬空，戌本五数，逢空则其力大减，弟占君田，是否为二亩、三亩乎？曰：二亩五分。三传纯土，生数皆属五，每亩价值，得无为十五圆，抑为二十五圆乎？曰：二十五圆，合计之约值六十余圆。

发用辰，为岁破，虽贵人顺行，讼亦不直，君发生此案，是否在今年暮春，得无受县官裁判，而归于失败乎？曰：母爱弟，官颟顸，是以不直，刻已邀集长亲，检齐证据，准备上诉，究未识终审何如，愿先生有以教之？阜曰：君为区区数十圆之田产，而涉讼经年，耗费之钜，奚止十倍，胡不智乃尔。兄与弟讼，大拂老母之心，非惟不悌，亦不孝也。而况勾陈临行年，君固有之田产，亦复不少，竭力耕耘，不难致富。月德临于申命，西北有平辈调人，得彼一言，纠纷立解，乃计不出此，而欲执迷上诉，何其愚也！客曰：西北只一表兄，前曾嘱我将此田让弟，彼岂助我哉？阜曰：劝君让产，即真能为君保产，此真助君者也。若其他长亲，名虽助君兴讼，实则速君破产，岂助君者耶。

君勿迟疑，速恳表兄，则化干戈为玉帛，在指顾间也。客曰：失田不足惜，理直而讼曲，吾耻焉，吾无面目见乡人也，言讫潸然泪下。阜见之，亦为之恻然，乃口诵范文正公句，“一片青山景色幽，前人田地后人收，后人收得休欢喜，更有收人在后头。”又诵法昭禅师句，“阿兄阿弟莫疑猜，只合登堂请罪来，识得吾家亲手足，紫荆枯后又花开。”详为解释，并言此案关键在孝悌，不在输赢。世未有以力行孝悌为输者，亦未有以力行孝悌为耻者，君勿误会。客闻阜言，意稍怿。曰：谨遵教。遂兴辞而归。

按：前贤占验，具载古书，好学深思之士，尽可取而览之，以资探讨。本编限于篇幅，不及采录，右列拙占八则，不过略师严君平依蓍龟，言利害，各因势导之以善之义。是以一课言孝，勉其弃武习文，敬承庭训也。二课言悌，勉其推多让寡，处家宜忍也。三课言忠，勉其努力务本，毋忝厥职也。四课言信，勉其财莫虚糜，偿须如约也。五课言礼，勉其糟糠勿弃，冶游当戒也。六课言义，勉其济困扶倾，勿稍聸顾也。七课言廉，勉其为民造福，休图温饱也。八课言耻，勉其明伦息讼，俾免终凶也。阜窃谓卜虽起于数，而实根于理，就卜以言理，则理愈显，就理以论卜，则卜愈神，要之，神而明之，存乎其人而已。

大六壬探原卷下终

弟袁彤树功校字

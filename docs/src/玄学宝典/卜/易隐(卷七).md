---
title: 易隐(卷七)
editLink: true
---

## 《易隐》易隐卷七

东粤游南子曹九锡辑 男横琴居士璿演

行人占

游南子曰 ，行人之占，占其来情，占其安危，占其囊槖，占其所在，占其归期而已。

亦有羁旅他乡，而鱼雁杳绝者，又将占其音信之有无也。

鬼谷分爻

地头

路车

门马

同伴

身

足

初爻二爻动者，行人起身在途。

用爻应爻墓日归也，动持兄鬼者，行人有不吉之事。

身足羁绊，未即到也。

初临鬼，足有疾。

二临鬼，身有疾。

三临鬼，同伴灾。

四临鬼，马病劣。

五临鬼，车损伤也。

用爻应爻，带财福驿马，临门户爻动者，即至也。

临道路爻动者，在途也。

动逢空，与动带退神，或动化退神者，(丁丑丁未壬辰壬戌为退神)，登程复返也。

看在何位动，即知何地转去也。

要知行几里转去，以动爻支神，用一水二火三木四金五土之数推之，旺相加倍，休如数，囚死减半也。

用爻(此处空一字)爻居六爻，加财福驿马动者，起身也。

静则尚未动身，带(此处空一字)动者，失意而回。

带鬼静者，病于彼地也。

一 来情

用爻应爻，生世合世克世者，欲归也。

刑冲害世者，不欲归也。

静而生克世者，心怀归也。

待逢冲动日月起身，生旺月日到家也。

逢冲暗动者，心方怀归，而身未动也。

用爻应爻带马动生世者，即回也。

带马在外卦动，来刑冲世者，远去也。

游魂六冲卦，应动用动者，远去也。

归魂，六合卦，应动用动者，即归也。

用爻应爻休囚，或遇退神动，或带马空动者，久年不返也。

带玄武咸池，遇日辰合住者，行人恋私交也。

二 安危

用爻应爻，逢空死墓绝胎，或化空死墓绝胎者，重则死，轻则病也。

被刑害克破，或动化刑害克破者，非受侮，必生灾也。

加龙动者，必得意。

加雀动者，先附信。

加蛇动者，有惊恐。

加虎动者，防摽掠。

加武动者，遇小人。

加勾动者，主淹留。

勾土旺动，克应克用者，卒急难来也。

用伏父下，文书阻滞也。

用伏财下，买卖牵连也。

用伏子下，僧道羁留也。

用伏兄下，同伴耽隔也。

用伏官下，阳为讼，阴有灾也。

鬼加龙，喜处招殃。

鬼加雀，怒言致祸。

鬼加勾，争斗生灾。

鬼加蛇，惊惶患病。

鬼加虎，丧家惹祸。

鬼加武，酒色启衅也。

用伏应爻财下者，身赘他乡也。

用入应爻财库者，踪羁富室也。

用应衰空，受四直动克者，丧身异域也。

应马内卦空动，与应马外动墓于内卦者，到家损命也。

用应加折伤杀动者，在外跌伤也。

虎鬼加大杀动克应用者，有病难也。

三 囊橐

应爻用爻临青龙财福动者，获利而归也。

旺多衰少，财受生者倍得，财受克者，减半也。

要知是何财物，以五行定之。

财加武动，与财化兄鬼者，中途被骗也。

财化财者，谓之化去，若加武，克应克用者，防剪绺贼也。

三爻鬼临龙贵动者，谓之宅神有气，必满载而归也。

应临兄旺动者，必伴侣众，多费盘缠也。

四 所在

行人何方居止，随用爻应爻之支神断之。

子北方，丑寅东北，卯东方，辰巳东南，午南方，未申西南，酉西方，戌亥西北也。

行人何家居止，以卦身所生之爻断之。

爻属父，父母尊长家。

爻属兄，兄弟朋友家。

爻属财妻妾，妇人富翁家。

爻属子，僧道医人捕役家。

爻属鬼，官吏军卒牙人家也。

行人久出，不知其程，则视用爻应爻，干支之神，以甲己子午九，乙庚丑未八，丙辛寅申七，丁壬卯酉六，戊癸辰戌五，巳亥常加四，之数推之。

如用值丁卯，丁六数，卯六数，共十二，近则十二里，远则一百二十里，再远，则一千二百里，旺相加倍，休如数，囚死减半也。

五 归期

凡用爻应爻动者，三合日到，或六合日到也。

静取冲动月日起程，旺生月日到也。

衰取旺日到，旺取墓日到也。

用爻伏藏者，取用爻临值之年月与六合之月日到也。

世动克应克用者，身世两空者，日辰刑克应用者，日辰并动忌神者，财动化空墓绝胎者，皆不至也。

(耶律氏以财为行李)。

管公口诀曰，世应俱空也，行人归等间，(试之少验)。

世应俱动与身世持水火动，或身临用爻动，或身爻应爻临财旺动，或世空，财旺动，或日辰生用生应，或父雀动克世，或用加龙动，或用带天耳天目动，或卦乱动者，皆到也。

世动克雀父者，来迟也。

应爻用爻，动逢合，住者，待冲开合日方归也。

动带水爻者，雨中归也。

动世克动应者，行人往他乡也。

用绝逢生者，遇故人带回也。

应墓逢冲者，有人催逼起身也。

世爻冲合用爻应爻者，须遣人寻觅也。

外卦应爻用爻持阴鬼加蛇动者，行人梦回家。

在内卦 世爻动者，家人梦彼回家也。

阳在已往，阴则未来，其梦在鬼爻生旺之日得也。

又耶律先生以八卦定归否，如行人本在北方，而应爻用爻入离宫动者，必回南也。

入坎宫动者，方动身也。

在坎宫静者，无归心也，余仿此。

六 音信

以应爻父母为用也。

应爻与父母动来生合克世者，但逢父母生旺临值之日有信也。

外动内静应动世静者，有也。

外静内动应静世动者，无也，或本家付信去也。

世应俱空者，家信不去，彼信不来也。

应爻父爻，临空墓绝胎，无信也。

父化空者遗失。

化胎墓者，沉匿。

化冲逢冲者，偷拆也。

父动逢合者，被人留住。

父加勾动者，途中耽搁。

父加雀空动者，人匿书也。

世持财动，与世武克应雀者，或财爻独发者，俱无信也。

父带雀动者，有书。

父空雀动者，有口信。

龙父动者，喜信。

虎化动者，凶信。

父动化福化喜者，吉信。

化鬼化刑害克者，凶信。

父化父者，书不一也。

七 在外占家人来否

以用爻应爻为主。

用爻应爻与身爻动者，已扬鞭也。

逢空墓绝胎者，尚留家也。

受刑害克冲者，为事阻也。

以六亲定其何人所留，以六神定其何事所阻也。

归魂卦应爻用爻静者，不出户也。

游魂卦应爻用爻动者，已登程也。

六冲六静卦，不至。

六合乱动卦，至也。

附断例

庚寅年辛巳月乙未日，妻卜夫远行。

年内何月到，得小畜安静。

六爻无官，喜本宫酉官，伏辰土之下，官赖财生，年内必到。

但嫌用爻不现，直待酉月丙辰日，官临月建，又待日辰天地合德，其夫果到也。

此月此日又有妻因夫出外多年，亦得小畜，当在丁酉年，甲辰月回家也。

庚寅年己卯月癸卯日，父卜子回，得艮之蛊。

二爻午父独发，得三传生之，申金子孙，又绝于岁建，胎于月日建，不能当此旺父，子果本年壬午月甲戌日，客死他乡。

以寅年午月戌日，会成火局，克申金子孙也。

庚寅年癸未月乙巳日，父占子被盗捉去，何日归，得乾之鼎。

初爻子孙带龙动，理宜即归，奈月建害之，又绝子巳日，喜五爻申金旺动，生合子孙，所云绝处逢生也，又嫌子化丑土合住用爻，待丁未日冲破丑合，果回家也。

庚寅年丁亥月甲辰日，妻占夫回，得家人之益。

此卦忌神不动，仇神又空，元神正临身世，独嫌酉宫伏亥水下，名为泄气，故日下未来，直待用爻直日，方到。

果于己酉日回也。

出行占

游南子曰，占出行者，先问方向之吉凶，次察 启行之果否，后推道途之通塞，与夫所图之遂意否也。

鬼谷分爻

地头

旅店

门户

伴侣

己身

足

初爻值鬼，足伤，空则无脚子也。

二爻值鬼身灾，空则身有阻也。

三爻值鬼，伴灾，空则无伴侣也。

四爻值鬼，去后家有讼事，空则难出门也。

五爻值鬼，道路阻 ，空则旅店凄凉也。

五爻空，行李失。

鬼空，遇拐子。

福空，遇恶伴。

兄空，同伴灾。

财空，货物失也，或陆行有扑跌，舟行遇风浪也。

六爻值鬼，到彼不如意，空则地头萧索也。

一 向方

世爻为用。

世居乾兑，化离受克，则不宜南行。

化艮为墓绝，不宜东北。

化子为死地，不宜北行。

化震为财方，化巽为生方，化坤为冠带临官之方。

乾为兑，为旺方，皆利有修往也。

兑化乾，为衰病之方，亦不宜往也。

(余卦仿此)。

又金世不利南行，木世不利西行，火世不利北行，土世不利东行，水世不利乾坤艮巽方行也。

又世爻死墓绝胎之方，不可往也。

官临马动者，不可往也。

卦得归魂，八纯明夷节坎艮，与六爻乱动者，俱不宜行也。

二 行否

身世动者，即行，静则行期未定也。

静逢冲者，同伴催行。

动遇合者，因人留住。

身世逢月破者，无的期。

勾土动克身世者，因事羁绊。

世临土鬼，未得起身。

带大杀动者，有祸。

世鬼加鬼，贵人留滞。

加官符朱雀，讼事牵连。

加丧门吊客病符死符者，为死丧疾病之事留也。

父母克身者，父母留。

兄弟妻子克身者，兄弟妻子留也。

身世逢空死墓绝胎者，去不成也，去亦失意而返。

世身空动者，半途而返也。

三 通塞

内克外，世克应者，出行得意也。

外克内，应克世者，出行有祸也。

内生外，世生应者，有破耗也。

外生内，应生世者，有外财也。

内外应世比和者，所行快利也。

身世同爻者，出行有阻也。

卦身值鬼者，出仕则吉，否则生灾也。

龙福生持身世者，好去好回也。

间爻两动者，中途有梗也。

间爻两空者，中道多虞也。

鬼动克世，途遇凶人。

虎动克身，与人争斗。

虎加大杀，必有病厄。

雀动克身，与人争讼。

蛇动克身，路上忧惊。

勾动克身，途中阻滞。

勾加水动，遇雨而阻。

武动克世，须防盗贼。

午官动克世，堕马而伤。

木官动克世，舟车所伤。

折伤杀临世动，须防扑跌。

往亡杀临世动，必有险厄。

华盖鬼克身，祸起僧道。

财动刑克世，贪财受累。

阴财动合世，而化鬼化父者，因奸致讼。

子孙刑害克冲旺世者，因酒色致病。

世衰者，因酒色亡身。

(加龙为酒，加武为色)。

子动化鬼克世，更与文书同发者，必因酒色致讼也。

父兄加劫杀动克身世者，防失脱。

又父动克者，遇雨。

兄动克者，遭风也。

艮宫寅鬼动者，出行避虎豹也。

震宫蛇鬼动者，途中防光棍也。

坎宫木鬼加虎动者，防舟倾也。

坤宫马居龙福动者，道 路安也。

又父母 为行李，旺多，衰少。

父化财，化空，化刑害克破者，行李失也。

父化兄，与人合铺盖。

兄化财，与人合借资本也。

四 图谋

世身旺相，临龙喜财福者，满载而归。

临官贵禄马者，簪组荣归。

财福旺动，生身合世者，得意而归。

卦无鬼，与鬼空墓绝胎者，到彼谋干不成。

身世随鬼入墓者，旺则灾祸稽迟，衰则命倾他境也。

舟行占

游南子曰，凡舟行者，先问起行之果否，次观舟具之完亏，再详舟子之贤奸，更考风色之顺逆，后察舟居之安否，与夫财利之旺衰 ，此其大凡也。

鬼谷分爻

梢棚

夹节

火仓

中仓

头仓

船头

一 行否

自占看世，代占看用。

世爻，用爻，持鬼，伏鬼，化鬼空墓绝胎，或卦无财，或无卦身，或得归魂卦世逢静者，俱去不成也。

又本宫内卦五属克世，家人留也。

本宫外卦五属克世，外亲留也。

(详见身命六亲中)。

他宫内卦五属克世，邻里留。

他宫外卦五属克世，远方人留。

带贵人禄马，仕宦留。

带青龙德喜，庆贺事留。

带白虎，丧吊，凶丧事留。

带朱雀，官符，讼事留。

带勾陈，病符，因疾病留。

世身加马动者，即行。

动逢合者，冲日方行。

父母为舟，父母动，船即行。

卦无父母，必无船也。

二 舟具

六亲以父为船蓬，又为簑笠，子为水底，鬼为樯柁，兄为篙子，财为装载。

六神以龙为船柁，为左。

虎为樯帆銈链，为右。

勾为平基跳板，为中仓。

腾蛇为索缆，朱雀为烟灶，为船头。

玄武为桡头挡浪，为后梢。

巳上旺新衰旧，冲则破，空则无。

如被刑害克，及持鬼伏鬼化鬼者，此物必损，此处必漏也。

水鬼动者漏，火鬼动者燥裂，金鬼动者钉眼漏，土鬼动者灰缝损，木鬼动者有缝。

木父空无舟，木父受冲舟漏，木父受克，舟难行，木父旺动，舟行顺利。

卦无水者，舟湊浅。

卦无火者，舟不粉饰。

蛇鬼加木暗动，舟有魇魅。

惟六爻皆吉，不伤身世者，为安利也。

三 舟子

世为船主，应为船梢，俱忌空破死墓绝胎。

应生合世，舟人善周旋。

应冲克刑害世，舟人多忤逆侵侮。

应旺相，有力多能。

应休空克破，无才懦弱，或非惯熟，或有不测灾来。

加雀鬼，口多詈骂。

加虎鬼，恃才多争。

加勾鬼，愚痴无礼。

加蛇鬼兄，狡猾诓诈。

加武鬼，明偷暗窃。

应属阴财，加咸池合世者，梢妇私通也。

四 风色

以兄弟日辰为用。

如兄并日动生合世者，必顺风相送。

兄并日动刑冲克害世者，必狂飚骤发。

更加木动，舟必覆也。

如兄生合世，而日来冲伤世者，乃横顺之风，犹可行也。

兄冲伤世，而日来生合世者，乃横逆之风，不可行也。

兄弟空破墓胎死绝，与水木二爻俱静，或鬼休囚，而无白浪、风波、浴盆、浮沉煞动者，俱风息浪平也。

五 舟居安否

父母为舟，世为船主。

父旺，而逢日辰动变来生合者，安也。

父逢空墓绝胎，又被刑害克破者，不惟险阻，反有灾祸也。

世临贵马龙德喜合财福者，安也。

四墓带虎鬼大杀持世伤世者，病也。

若临应上动来克世，或世动去生合应爻凶杀者，必舟中传染之病。

兄弟动克，同伴相欺。

福德动合，酒食丰美。

官鬼动，舟人咭唂。

水官克世，防风浪。

火官克世，防火灾。

土官克世，防湊浅。

金官克世，防石撞。

逢木世官，防舟撞。

坎宫木虎动，与巽宫木兄动，防舟覆。

卦阳包阴者安，阴包阳者危。

艮内外卦克者危。

白浪煞动者虚惊。

风波煞动者风浪。

覆舟煞动者覆船。

浴盆浮沉杀动者失水。

折伤煞动者跌扑也。

六 财利

子孙乃生财之神，若持世生合世者，得利。

旺财持世，主合世者，利多财旺，动装载多。

财临空死墓绝，或化空死墓绝，或被刑害克破，俱主失财。

财伏兄鬼下，或化兄鬼，俱主损失。

财化水兄水鬼，在乾宫，防上湿。

在坤宫，防下漏。

(财临水动亦然)。

财空，资本失。

父空，行李失。

福空，小厮失。

兄空，同伴失。

鬼空动，遇拐子。

若武加劫刃天贼天盗动，来刑害克破世身者，舟行防盗贼。

得子孙旺动，则有人解救也。

如外卦他宫财动生合世身，或动爻化财生合世身者，俱主得意外之物。

旺相多，囚死少。

以五行定其何物，以八卦定其何方，以六亲定其何人也。

若财爻动克世身，或财化鬼，鬼化财，来刑伤身世，俱主以贪财受祸也。

谋望占

游南子曰 ，凡人欲为而不敢遽为，则有谋。

欲得而不可必得，则有望。

故始焉占其可否，既可矣。

占其成败，既成矣。

占其迟速，此大都也。

鬼谷分爻

国事

官事

人事

家事

身事

心事

一 可否成败

以世应为主。

内卦为谋事之人。

内克外，世克应，外应生内世者，内外世应俱旺相比和者，事可图，图亦易就。

月日合世应，心虽不欲，亦得允成。

间动鬼动生合世应，得人劝成。

谋官逢官旺生合世身，而子衰静者成。

谋财逢财旺生合世身，而兄衰静者成。

谋文书，逢父旺生合世身，而财衰静者成。

凡事皆嫌兄动，若并贵禄生世，又为吹嘘之人。

凡事皆喜福动，求名则忌之，此可谋而成之占也。

若内外世应身爻，逢空死墓绝胎，被刑害克破者，或卦六冲者，或世应俱动者，或外克内，应克世者，或鬼兄临间爻带隔神退神退悔杀动者，俱不可谋，谋亦不成。

又合中犯刑害克破者，事多恩中变怨，成而后毁，虽是已事，亦被旁人阻隔。

又用神不上卦者，如求官无官爻，或官爻空绝。

求财，求文书，无财印爻，或财印爻空绝，俱谋不成也。

又凡卦中无官，与官逢空绝者，诸事不成。

故经曰，卦中无鬼伏谋事，父动终当费力成也。

此不可谋而难成之占也。

然有宜公而不宜私者，内外纯阳，用爻旺相出现也。

有宜私而不宜公者，内外纯阴，用爻休囚伏藏也。

内生外，世生应，我去求人也。

外生内，应生世，人来就我也。

主卦冲而变卦合，动克世而变生世，先难后易也。

主卦合而变卦冲，动合世而变刑世，先易后难也。

欲知事成败于何人，则以六亲定之。

本宫内卦，至亲也。

本宫外卦，远亲也。

他宫内卦，邻里也。

他宫外卦，远方人也。

鬼加贵，缙绅也，否则牙人保人媒人也。

欲知何方人，以八卦定之。

又有托人图事者，外人看应，家亲看用爻。

凡应爻用爻犯日破月破旬空者，皆主无能赞勷，空死墓绝胎亦然。

若生旺化空死墓绝胎，必有始无终。

冲克刑害世者，必怀欺难托。

六冲之卦，终成反目。

虎动者损害，蛇动者心变，勾动者愚钝，武动者，诈欺，雀旺空动者，多诳语。

惟旺相带龙喜成神，动来生合世身者，则赖其扶持以成事也。

又有托贵人图事者，但官贵受刑害克破，不可告贵人事，缘贵人自受克制，不能成就我也。

如官贵刑冲克害身世爻者，求情难蒙许诺，后被别人搀越，有始无终，反有所费也。

毕法赋曰 ，凡书占得夜贵，曰脱气，凡事被贵人掇赚也，此谋望可否成败之附占也。

二 迟速

以用爻为主。

动速静迟，旺相出现速，囚死伏藏迟。

阳变阴速，阴变阳迟。

动临震巽速，动临坎艮迟。

用临卯酉速。

(卯酉为日月之门户)，用临辰戌迟。

(辰戌为天罗地网，为天涯海角)。

初二爻动速，三四爻动，犹豫迟疑。

五动迟，六动更迟。

用临太岁，不出一年。

用临月将，不出一月。

用临日辰，则本日。

临日建，则本时也。

尹逢头断法曰，用旺还须墓日定，用休生旺日当成，用伏但看用值日，动逢合住待冲辰。

求财占

游南子曰，占求财者，求其求之有无，占其得之难易，占其数之多寡，与夫得于何人，得为何财，得于何日而已。

若乃吹嘘成就，全藉乎人，亦不可以不占也。

鬼谷分爻

店舍

道路

车马

行李

伴侣

己身

一 有无

得六合者有，六冲者无。

外生内，应生世者有。

内克外，世克应者无。

内外世应比和旺相不空破者有，卦本无财，而月日是财，来生合世，或世不伏财，得日辰并起，或应动化财生合世，或子孙旺相，兄动生之者，或日辰世应三合财局者，或应财衰而临日建长生者，皆有财也。

应爻与财爻值空破，或财动化鬼，化空破绝，或财动去合应爻兄爻旁爻，或身克动财者，皆无财也。

财旺子空绝者，一得难再也。

二 难易

财旺临身世，财旺动生合克身世，与子化财生合身世者，易也。

鬼化财生合世，从空而得也。

鬼化子生合身，儿送财来也。

父化财生合世，先难后获也。

父旺财衰者，力多财少也。

父衰财旺者，力少财多也。

兄化财生合身，费口舌而得也。

子化子生合身，两处得财也。

财动复化财，则化去而难得也。

财动生合世，复化兄弟者，非得而复失，则与人分析也。

财合逢冲者，成而后变也。

财旺动生合世，或被月日动爻变爻冲刑克害者，求难而得薄也。

财逢冲破而世遇生扶者，身安财散也。

世逢虎鬼大杀，又或持墓化墓，而财爻生旺，得月日动爻合住者，财存人亡也。

世遇虎鬼刃劫动来克伤，而财又空绝破者，人财两失也。

三 多少

意其多者，取财爻之纳甲，以甲己子午九，乙庚丑未八，丙辛寅申七，丁壬卯酉六，戊癸辰戌五，巳亥常加四之数，加减之。

如卦有二财，世下伏财，变爻是财，四直又是财，卦宫又是财者，并取纳甲积算，旺相加倍，休如数，囚死减半，以定其数。

意其少者，取财爻之支神，以一水二火三木四金五土之数，随旺衰增损之是也。

四 得于何人

内卦本宫六亲，化财生合世者，阳官，祖也。

阴官，祖妣也。

阳父，父也。

阴父，母也。

阳兄，伯叔与兄弟也。

阴兄，姆婶与姐妹也。

(黄金策降伯叔与兄弟同位)。

阳子男，阴子女。

阳财妻，阴财妾也。

外卦本宫六亲，化财生合身者。

阳官，外祖也。

阴官，外祖母也。

阳父，岳父。

阴母，岳母也。

阳兄，母舅表伯叔表兄弟也。

阴兄，舅母母姨表姐妹也。

阳子，女婿表侄外甥。

阴子，表侄女甥女也。

阳财，表嫂。

阴财，表弟妇，洎表兄弟之妾也。

在内卦他宫者，邻里之财也。

在外卦他宫者，远方人之财也。

临父，尊长也。

临鬼，仕宦牙人军卒也。

临兄，朋友也。

临子，僧道医士捕人也。

临财，阴人也。

财属子，妇人姬妾之财。

属丑，贵人尊人之财。

属寅，公门贵客道路之财。

属卯，士夫术士沙门商贾之财。

属辰，二千石或鱼盐与恶人之财。

属巳，妇人窗灶之财。

属午，使臣亭长官妃，或神僧骚人墨客之财。

属未，贵人老者女亲之财。

属申，兵卒僧医行人市贾之财。

属酉，妇女婢妾阴贵卖酒人之财。

属戌，朝士善人狱吏役隸仆从之财。

属亥，小儿牙人盗贼之财。

财入乾，君父名宦尊长公门人之财。

入坤，母后老妇农夫大腹人之财。

入震，长男武人商客有声名人之财。

入巽，长女命妇秀士山林僧道匠人寡发人之财。

入坎，中男蛮夷盗贼舟子江湖人之财。

入离，中女文士介胄人目疾大腹火性人之财。

入艮，少男道士地师法术山人之财。

入兑，少妇歌妓姬妾伶人译使巫师之财也。

五 得何财

财入乾，金玉珠宝首饰骡马之财。

入坤，田土布帛丝绵五谷牛畜之财。

入震，竹木茶叶之财。

入巽，山林蔬圃花园之财。

入坎，池沼鱼盐酒醋豕畜之财。

入离，窗灶罏冶书吏之财。

入艮，坟石山径路之财。

入兑，姬妾婢女缸瓷羊畜五金之财。

财属子，池荡石灰布帛大豆酒醋衣饰珠玉也。

属丑，田园坟池桥梁珍宝牛畜也。

属寅，山林树木柴薪棺椁书籍钱帛也。

属卯，舟车竹木帅货也。

属辰，田园坟地麦地文书印信宝货磁器缸坛水物也。

属巳，赏赐图画磁器砖瓦花叶炉冶管籥弓弩也。

属午，宫室书籍字画窗灶马畜也。

属未，坟地酒坊衣服段疋婚定药材羊畜也。

属申，田园池荡绢帛大麦金银纸布丧具也。

属酉，金珠钗钏炉鼎刀剑小麦五谷也。

属戌，宅舍坟地矿穴田蚕碓磨印信狱具也。

属亥，楼台仓库紬绢酹酢鳞介豕畜也。

(出然犀集)。

六 何日得

旺相生合世身之财，六合日得也。

财多太旺者，墓日得也。

死绝之财，生旺日得。

空墓之财，逢冲日得。

福旺无财者，财值(此处缺一字)日得也。

七 仗托吹嘘

间爻死绝，被刑害克破者，中保无能，生合世者，善成全。

刑害克破世者，多欺骗。

加兄鬼玄武冲伤者，奸宄阻隔也。

加贵初生合者，贵人主张也。

应克间者，彼生疑。

世伤间者，我怀怨。

间两兄动者，争为中。

雀兄旁动，伤世克间者，有人破。

间爻空者，无中保也。

附断例

己丑年丙子月丁卯日占求财，得睽之归妹。

此卦六爻无财，只本宫丙子财，伏未土下受害受克，兼以卯日刑之故，必被人阻隔，而不可求，所赖月建并起财爻果至，丙子日得也。

庚寅年己卯月甲申旬丁亥日，卜求财，得谦之小过。

六爻无财，只本宫卯财，伏午火官鬼下，名为耗鬼，岂知午火旬空，透出卯财，况投长生于亥日，后至辛卯日，财值巳辰，果得财也。

庚寅年庚辰月壬申日，卜求财，得屯卦安静。

六爻无财，惟本宫午火财，伏辰宫下，飞来耗财，又辰午皆为匿刑，此必不义之财，为小人欺骗而不得也。

庚寅年己卯月丁酉日，占求财，得临之中孚。

亥财动来生合世，只因化绝在巳，虽有酉日，不能生绝水，故当日不得，次日戊申，财爻绝处逢生，方入手也。

(绝惟贞也，己亥能生)。

庚寅年辛巳月丙戌日，占求财，得随之屯。

此卦辰财持世，戊日冲之，未财持应，化丑冲之，此为四财，自相冲脱，又财绝于月建巳中，不可云世应是财求易得，日建世应，比和吉也，后果求之不得。

庚寅年甲戌月癸亥日，问月内何日得财，遇涣卦安静。

六爻无财，惟本宫酉财，伏未土下受生，终必得财。

但嫌用爻不透，直待癸酉日得。

若问本日何时得财，则于己酉时得也。

庚寅年己丑月甲午旬癸卯日，占求财，得噬嗑安静。

此卦辰财旬空，未财月破，喜本宫丑财，正值月建，又伏子水下，伏克飞神为出暴。

又土旺于子，稍嫌卯日克丑，故当日未得，次日甲辰，寅卯兄弟又空，内财帮比而得也。

空手求财占

凡百工九流之人，与任所抽丰之客，皆空拳求利者，但以官鬼为主。

官爻旺动生合身世者吉，则爻旺动助鬼生合身世者，尤吉也。

子旺动伤官，或兄持世动，与兄弟独发者，或官动刑害克破世身者，或官爻，财爻，逢空破死墓绝胎，与化空破死墓绝胎者，少利也。

问往何方可求，则世爻所克是财方也。

世爻生旺之方利，死墓绝胎，刑害克破之方凶也。

借贷求财者，但财爻持世生合世，不空破绝者，财生财合之日有也。

应生合世，而兄静财伏者，或财伏而兄子两动者，皆财值之日有也。

父空者无券，父化父者改契。

世应空合者，虚约难凭。

应被刑伤者，往求不值，应生合世，而财空绝，彼欲与而囊空。

财生合世，而应冲克世，彼虽与而意咈。

财动生世，而日辰合财者，有人把住而稽迟。

应动合世，而日辰冲应者，有人说破而不果也。

纠会求财者，但财爻应爻，生合世者，易成。

财爻空破死绝，应持空破绝，或动来刑害克冲世者，不成。

应空者，彼却我。

世空者，我意倦。

应空合世者，虚诺。

世空动者，有名而无实，或财难入手。

世应俱空者，必不成。

应生合世，带退悔杀动，或动化退神者，初允而终却也。

财生合世而带破碎杀动者，零星陆续交财也。

应爻财化财来生合，一人两脚也。

应持兄动化财来生合，两人合脚也。

卦六合成六冲，不成也。

摇会求财者，财旺动助官生合世者得。

兄持世动与兄弟独发，或卦无财鬼，或世爻财爻值空破死绝，与受刑害克者，失也。

六合得，而六冲失也。

财合世而兄克财，已得而复失也。

财合应而应生世，彼得而让我也。

财爻生世复生应者，世衰伤则人得，应衰伤则我得。

世应俱旺，两人分得也。

赌博求财者，内克外世克应，或财子旺持生合世者，胜也。

旺世克衰应者，小胜。

旺应生衰世者，大胜也。

外克内，应克世，或财鬼两无，或世逢空破墓绝者，输也。

世空动者，缺管头。

应空者，无对手。

世应比和，两无胜负。

世应俱空，两无所得。

世子化父，以骄取败。

世子化兄，得助而赢。

世居阴卦阴爻，宜退守也。

世入阳爻阳卦，宜争先也。

内外两鬼动伤世者，彼此合局来骗也。

间爻动者，多撞来。

间兄动者，抽头多。

应带龙喜生世，得人提拔。

应加虎刃克世，与人斗殴。

应加玄兄伤世，被人局骗，或轮筹窃马。

应加勾鬼伤世，主牵连不明白也。

。

应加蛇火鬼伤世，被药骰骗也。

应加雀兄伤世，因财争斗也。

应加雀兄动化鬼伤世，同伴出首。

旁爻雀兄动化鬼伤世，他人出首。

世持雀鬼化父，或雀父化鬼者，皆因赌成讼。

若加太岁，讼必经年也。

捕鱼求财者，内卦世爻为人，外卦应爻为物。

内世克外应，财鬼旺动生合世，鬼化财克世，水财旺持世生合身世鬼临天罡煞动者，多获也。

外应克内世，财鬼空无破克，财化鬼空破绝，俱无得也。

世持兄动，与兄弟独发，难得也。

兄动克世，同伴欺也。

又世为船，应为人，船合人，出游顺便。

人合船，得利无算。

日克世，世克财，徒劳空返。

日合世，世合财，满载而回也。

又火财鳖蟹龟蚌赤鲤也。

土财鳗鳝鳅及黄鲿也。

水财(此处之字左边鱼右边匽)鳢江豚也。

木财青鱼也，金财白鲦白鲢石首也。

又演禽法，癸亥为鱼，但看何爻旺动来生合世，不犯空破死墓绝胎刑害克者，即知所获，多此类也。

白浪杀动，有虚惊也。

风波杀动，多风浪也。

覆舟杀动，防覆船也。

沐盆浮沉杀动，防失水也。

管公口诀曰，初爻船主，二爻伴侣，三爻行李雨具，四爻网(此处之字上边冂里面八下面古)，五爻道路，六爻渔所，逢空破者不吉也。

亩猎求财者，金财旺动生合世，世临天罡煞动，与临虎杀动，克旺财者，获也。

世临虎杀动，而财逢空破绝者，无也。

月日动来刑者，金财合世者，利也。

财旺而虎杀不动者，鹰犬倦也。

刑刃虎杀动来冲伤身世者，防狐狸野物也。

子财，黄鼠也。

卯财，兔也。

未财，山羊也。

申财，猴也。

戌财，獾狗也。

亥财，野豕也。

又演禽法，丁亥为豕，丁酉为鸡，己酉为雉，癸酉为鸦，戊午为獐，壬午为鹿，丙寅为虎，壬寅为豹，戊寅为猫。

凡遇财物动来生合世者，即知得此物也。

其余内外世应生合克冲，皆与捕鱼同断也。

开矿探珠淘金取藏求财者，但取伏下金财。

生合世，又得上动生之者吉也。

伏财旺相者多，休囚者少，空绝者无也。

财入胎墓，难取采也。

财逢冲动，不一处也。

又世为己，应为所用工匠也。

世逢生旺持财福者吉。

逢空死墓绝胎，被刑害克破者凶。

应生合世者，得其力。

刑害克破世者，被其欺也。

应持财子，有力而能。

应持兄鬼，无才而诈。

应临父母，则为众匠之班头也。

应加雀，多言招讪。

勾则拙钝，虎则刚狠，龙则精巧，蛇则虚浮，武防偷取也。

索债求财者，外甥 内，应生世，与内外世应比和者还。

外克内，应克冲刑害世者，不还。

应生合世而无财，欲还而力不逮。

应冲伤世而财旺，能还而心不肯。

应持兄鬼动伤世，口甜而心歹。

应持兄动，而财逢空破绝者，被其骗也。

应空者，非贫乏，则逃躲也。

应入墓胎者，人不见也。

财化空破绝者，全无也。

财动助应，鬼伤身世者，假虎图赖也。

鬼动化财者，告状乃还也。

世持财子旺相，而兄衰静者，子母俱全也。

应持兄鬼安静不伤世，或持 勾父不伤世者，不过迟延而已。

蜀市日记曰，凡世下伏财者，彼先有物，欲抵此债。

以八卦与十二支神，推其何物也。

如庚寅年辛巳月丙午日，卜得小畜卦。

世下伏辛丑土为财，巽为长女，为鸡，为竹木器，为花果菜园。

丑为牛，为坟地，菜圃，随本刊之多少断之知他欲卖何物来偿债也。

若财在乾则为马，金银杯盘镜冠玉环珠也。

财在兑则为羊，少女，五金器缸坛有口物也。

财在离则为中女，罗段丝绵书画簾屏盘盒赤色中虚之物也。

财在震则为长男，鼓竹本茶笋也。

财在坎则为次男，池荡酒醋鱼盐豕有核物也。

财在艮则为少男，狗山石磁器瓜叶土中物也。

财在坤则为牛牝马田土五谷布帛釜也。

财属子池荡大莣衣饰珠玉也。

财属寅，山林树木棺猫也。

财属卯，草木竹舟车盘盒也。

财属辰，缸瓷碓碾磁器坟地田园也。

财属巳，花果书画砖瓦磁器也。

财属午，马书画甑衣架也。

财属未，山(此处之字是寐字下面的左边)羊女衣也。

财属申，刀剑五金器大麦碓猿也。

财属酉，鸡酒小麦金银钗钏五金物也。

财属戌，坟地穴坑砖瓦碓磨旧衣狗也。

财必属亥，猪伞笠笔墨发酱酢盛水物也。

(出六三金口诀)

贸易占

游南子曰 ，凡买卖者，先占时价之贵贱，与后价之旺衰，次考牙行之淑慝，并究脱货之难易，此其大略也。

鬼谷分爻

店舍

道路

舟车马

行李

伴侣

己身

凡分爻生旺，带财福龙德贵禄，临扶身世爻，便知吉祥如意也。

又看何爻持鬼，伏鬼，化鬼，刑冲克害身世爻，更看何爻临空死墓绝胎，受四直动爻冲伤，便知疏虞处也。

一 买卖

官鬼旺静，兄弟无气者，吉也。

冬收夏化货，火财者吉。

春收秋货，金财者吉。

秋收春货，木财者吉。

夏收冬货，水财者吉。

收四季所卖之货，各从辰戌丑未之时者，吉也。

旺财生克世者贵，衰 财世克之者贱。

财旺生者贵，财死败者贱，财值火者价日增。

财值水者价日减。

财变兄官子变父者，先贵后贱。

财化子孙鬼化财者，先贱后贵。

内财旺而外财衰，他乡贱也。

外财旺而内财衰，后价贵也。

正卦有财后卦无，迟买者贱。

正卦财旺，变财衰，先卖者贵也。

内财空者，可卖。

外财空者，难买。

外财生合世者，易买。

应合内财者易卖。

世临财墓者，难卖也。

二 牙行

应爻官爻旺相生合世者，千金可托也。

休空冲伤世者，百货难依也。

应爻动克世，与应财化兄者，侵渔不免也。

应财动来生合世，与应财化子，应鬼化财者，作事周旋也。

三 脱货

以财爻生旺月日为脱卸之期。

应动合财，财动合应者，易脱。

应居空破，必无买主。

财持勾土，货必难脱。

财化水，防上漏下湿。

财化火，防枯干回禄，财化木，防微烂。

财化土，防朽腐。

财化金加蛇，防生虫。

财持辰午酉亥自刑，货恶难脱也。

世应相冲，加退悔杀动，或应动合财，化退神者，多中止也。

应动合财，被日辰动爻冲破者，有人破也。

日合动财者，旁人把持也。

鬼动伤世者，牙人挠阻也。

卦无官鬼者，买卖不成也。

财动生世生应，而官鬼入墓者，待冲开墓日成交也。

附断例

庚寅年辛巳月甲辰日，占脱货，得需卦安静。

申金子孙持世，人皆云吉。

岂知四月金空，不能生财。

经云，用爻最怕立时空也。

本宫亥财，伏辰土兄下，本宫世应俱持兄弟，日辰又是兄弟，必有对主承买。

但因亥财自刑，其货必背时不佳，买主见货散去也。

盖兄弟绝于月建巳中，墓于日建辰中，又飞伏辰戌丑未，四位兄弟，自相冲脱，故不买而去也。

开店占

游南子曰 ，凡开张店业者，先问可开否，次论本之多少，利之厚薄，合伙之贤否，店面之大小，更看店中之货物，复推收放之可否，此其大略也。

管辂分爻

财路

主人

店屋

基业

伴侣

心事

一 可开否

本宫，与世爻财爻带福禄龙喜旺相者，财子持世旺相，不犯刑害克破者，应财旺动生合世，与四直临财生合世者，可开也。

本宫与世爻，财爻逢死墓绝胎，空破刑害者，四直与应爻，临兄鬼旺动克世者，不可开也。

若四直皆兄，则兄弟受制，倘世持旺相，开张安稳无破也。

卦六冲者，开不成，成亦不久也。

太岁生合世，逢动爻冲太岁者，开不及年也。

月生合世，而动冲月者，开不逾月也。

财化子者，宜守旧也。

二 本利

卦旺财旺本多也，卦衰财衰本少也。

财胎墓，本少。

财空绝，乏本也。

世持旺财，或财持旺雀，或财生库旺，或财绝逢生，或外财生合内世，或财临门户旺动(三爻门，四爻户)，或三传临财，动生合世，或财伏世下，财伏子下，生旺，或财动化子，化生，化旺，子动化财，化生，化旺，皆得利也。

若财不上卦，或财逢空破死绝，或三传临兄劫动，或兄旺动克世，或父动助兄克世，或应爻刑害克破世者，折本也。

财伏父下，一半失也。

财伏鬼下，多耗失也。

财伏兄下，谨口舌也。

三 合伙

应生合世者，益我。

应刑冲克害世者，损我。

世生应，内生外，成人之美。

世克应，内克外，得人之力。

世应比和，二人同心。

世应六冲，两情不协。

世应六合，两意相投。

应静逢冲，心多变更。

世空己心疏懒，应空他意懒弛。

世应俱空，两家退悔也。

应遭刑害克破者，多灾病也。

应持龙喜，交易和雅也。

应临虎兄，交易刻傲也。

蛇兄琐屑，武兄欺诈，勾兄拙钝，雀兄多招是非也。

应财伏鬼下，与应财动化兄者，必侵牟也。

游魂应临马动，不守店也。

归魂应临马动，常顾家也。

福雀加咸池动，好吹好饮也。

应合财，加咸池，有私情也。

离宫火应，带月盲杀，克金财者，不辨银色也。

应旺，则勤俭多能。

应衰，则(此处之字上艹下爾)弱无才也。

应合化冲，有始无终也。

卦无兄弟，店无掌管也。

兄以旺静为吉也。

又凡与内外亲属合本者，以用爻为凭也。

四 店面货物

父母为店，妻财为货。

父旺静者，闹热平安。

财旺动者，货物流行也。

父旺大店，父衰小店。

父逢冲开不久，父遇生合，开张永远也。

有财无父，有货无店，有父无财，有店无货。

父旺财衰，店大利微。

父衰财旺，店小利厚。

卦有两财，内冲外旺者，本少利多。

内旺外冲者，本多利少也。

身世随官入墓者，徒劳而利归他人也。

财爻逢冲暗动者，带龙喜，则暗中得利。

带武劫，则被骗失财也。

官临财库动者，非讼即灾也。

父临杀刃亡劫动，或日雀会月雀动者，主招争讼也。

又宝珠古董杂货店，以财为用。

书纸巾帽衣服店，以父为用。

酒肴牲畜店，以子为用。

用旺财衰者，货多利薄也。

又郭雍曰，开书籍纸贴古董店，财旺而父母受克者，吉也。

开当铺者，父旺而财受克者，吉也。

五 收放

管公口诀曰，六爻为东西财路，生合世者，可放帐。

若临空破死绝，及动来刑害克冲世者，主有放无收也。

寄物占

游南子曰，吾之寄物，必托其人之可托，而后以物付之也，然而人情叵测，睹物怀欺者有之，谩藏诲盗者有之，安置失所，致物败坏者有之，是不可以不慎厥始也。

故卦六合者，可寄。

六冲者，不可寄也。

月日与动爻合财合世应者，可寄。

冲财冲世应者，不可寄也。

财旺静，与财动化子，化生化旺者，无失。

财衰动，与动化兄鬼空破绝者，有失也。

财化土者朽腐。

财化木者微黷。

财化火者回禄。

财化水者湿漏。

财化金者，封识拆开也。

世应空破者失，世应随鬼入墓者失，兄鬼动伤应爻者失，应爻动化兄鬼空破绝者失也。

应爻动者，他心变也。

应动助鬼伤身世财爻者，与人合计劫骗也。

应临武动者偷窃。

应临雀动者口舌。

应临勾动者牵连。

应临蛇动者惊恐。

应临虎动者吞噬。

应临龙动者，善保护也。

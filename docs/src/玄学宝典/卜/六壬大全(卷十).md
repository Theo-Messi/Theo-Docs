---
title: 六壬大全(卷十)
editLink: true
---

## 《六壬大全》巻十 课经集（四）

殃咎课

凡三传递克日，神将克战，或干支乘墓，为殃咎课。如己巳日，三传巳申寅，初传克中，中克末传，末克日干。如丙子日，三传子未寅，末传克中传，中传克初传，初传克日干，为递克。主他人欺凌，互相克害。为官宜自简束，防人论劾。常人有凶横之祸，或被邻人雷状攻讼。凡将克神为外战，祸患易解。神克将为内战，祸患难解。初遭夹克，凡占夹同类，身不由己，受人驱策；夹财，财不由己费用；惟夹克鬼反吉。将逢内战，主谋事将成，被人搅扰。天后内战为用，妻不和或多病。余详天将言之。壬申日亥加辰，申加丑，为干支坐墓，乃心肯意肯人宅甘受晦祸。丙寅日干上戌、支上未为干支乘墓，主人宅皆不亨利，此例非殃祸必过失之咎。故名殃咎，统解之体，内外凌辱之课。

象曰：“五行克贼，征战凶祸。疾病增危，论讼反坐。官遭弹劾，人罹罪过。营干不成，出行不乐”。如三传递克日干为凶。如末助初传克日，主他人教唆贼害。如三传下贼上及日辰内战，主家法不正，致争窝犯，丑声出外，病讼极危。惟占官自慎从微至着，迤逦转迁则吉。舍此皆凶。如墓神覆日为天罗自裹，主命运衰弱，作事昏迷，常被人挪揄亏算，且醮谢本命星位免殃。如干支逢墓两（而？。空亡可解。如三传众鬼虽彰，有制无畏。或春占木旺克土，鬼自贪荣盛无意兴灾，至夏秋其祸仍发。如传财太旺财反倾危，或冬占水旺克火，长上主灾，但财自贪生旺，身弱难受，至身旺财衰之时，或可取。余仿此。

如辛酉日三传未子巳，初传末，递克日干，为殃咎课。

未蛇

子空

巳后

蛇 常 朱 玄

未 寅 申 卯

寅 酉 卯 辛

戌亥子丑

酉　　寅

申　　卯

未午巳辰

《订讹》

殃咎：递克、夹克、内战、乘墓、坐墓皆是。递克者，初克中、中克末、末克干；又末克中、中克初、初克干是也。夹克者，用神下既坐克，上又受将克，如午加亥，将乘元武是也。外战者，三传皆将克神。内战者，三传皆神克将。乘墓者，干上支上各乘墓神。如丙寅日丙上戌、寅上未是也。坐墓者，干下支下各临墓神。如丙寅日巳加戌、寅加未是也。此等皆殃祸灾咎之兆。故名殃咎。

占主病讼危，营干出行俱阻。末助初克日，主他人教唆贼害，官防论劾，常人有横祸，或被邻人连名攻诉。如三传下贼上及日辰内战，主家法不正，丑声出外。惟占官细微谨慎，迤逦转迁则吉耳。夹克如夹同类，身不自由，受人驱策；夹财，财不由己费用；惟夹鬼反吉。乘墓，主人宅各欠亨通。坐墓，主人宅自招晦祸。

伏殃卦

天鬼临从四仲神，建寅居酉逆相寻。行年日上来相用，殃伏兵伤乱杀人。

《心镜》

伏殃，即天鬼也，正酉二午三卯四子周而复始，如行年日辰发用，主殃伏兵伤。

《订讹》

伏殃，天鬼临日辰发用或临年命发用。天鬼者，正酉二午三卯四子，周而复始。发用伏藏灾祸，故名伏殃。

占主伏兵杀伤或全家病，惟宜禳祷以除之。

九丑课

凡戊子、戊午、壬子、壬午、乙卯、乙酉、己卯、己酉、辛卯、辛酉十日，为九丑日。如四仲时占，丑临日加四仲上发用，为九丑课。盖子午卯酉为阴阳易绝之神，有生杀之道。乙戊己辛壬乃刑杀不正之位，三光不照，此五干四平合而为九丑，乃岁终物必纽结，丑恶同时，故名九丑。占事多凶，统小过之体，乃上下迍邅之课也。

象曰：“刚日男凶，柔日女祸。重阳害父，重阴害母。婚姻有灾，造葬无补。诸事谋为，徒劳辛苦。”如刚日日辰在天乙前为重阳，害父。柔日日辰在天乙后为重阴，害母。上乘白虎决主死亡。当此之时，不可举兵远行、移徙、嫁娶、造葬、求谋，万事灾祸，不出三年三月，更与大时（正月起卯，逆行四仲。、小时（月建是也。二杀相并，祸不出月，或神将吉有解。或神将凶，再与大小时杀并，一切事皆不就，且多殃咎，则应小过上六灾眚之凶象也。

如二月将乙卯日子时占，丑临支时加仲又加卯上发用，为九丑课。

丑白

亥元

酉后

元 白 常 空

亥 丑 子 寅

丑卯寅乙

卯辰巳午

寅　　未

丑　　申

子亥戌酉

《订讹》

九丑：戊子、戊午、壬子、壬午、乙卯、己卯、辛卯、乙酉、己酉、辛酉，此十日占，丑临四仲发用是也。不发用而临支上者亦是。四仲时占更的。子为冬至，以阳易阴；午为夏至，以阴易阳；卯为春分，阳盛阴绝；酉为秋分，阴盛阳绝。此阴阳易绝之辰，有生杀之道焉。乙者，雷始震之日；戊己，北辰下降之日；辛者，万物断绝之日；壬者，三光不照之日。丑者，岁功既毕，诸神奏事，会集明堂，以考善恶。乙戊己辛壬五干合子午卯酉四支为九。此等日遇丑临仲，乃凶祸，不美之兆，故名九丑。

占主大祸，臣叛子逆，奴欺妻背，不可举兵、嫁娶、移徙、起土、出行、埋葬。吉将祸浅，凶将祸深，祸不出三月三年。若与大小时并，不出月内。

《观月经》

阳日男凶，阴日女凶，重阳害父，重阴害母。日辰若与白虎并，主有死亡之事。

四辰连五日，九丑主恶声。

四辰，子午卯酉。五日，乙戊己辛壬。配子午卯酉是也。

大吉将加仲，天灾莫举兵。远行人必死，嫁娶犯哀声。修造妨家主，迁移人口惊。殡埋防长幼，买卖不能成。大小两时并，

大时者，正卯二子逆行四仲也。小时者，月建也。

凶神在四平。三年与三月，不出大凶生。

四平者，子平卯、卯平午、午平酉、酉平子，皆顺行。此课但看占日合此便是也。

《心镜》

乙戊己辛壬五日，四仲相并九丑凶。大吉临其支干上，值此凶灾将及人。大小二时并相际，刚日男凶柔女迍。重阳害父重阴母，

（刚日日在天乙前为重阳，害父。柔日日辰天乙后为重阴，害母。

测祸天官决事因。

大吉与朱雀并，主官讼口舌；与元武并，主失物或奸淫；与勾陈并，斗讼；白虎并，疾病死亡。乃是天官决事因也。

不但纳妻并嫁女，最忌游行及出军。

鬼墓课

凡日辰墓神及日鬼发用，为鬼墓课。盖鬼者贼也，阳见阳，阴见阴为鬼。如甲日用申，乙日用酉，丙日用子，丁日用亥，戊日用寅，己日用卯，庚日用午，辛日用巳，壬日用辰戌，癸日用丑未，为鬼也。鬼多主事不美，谋望不成，且灾凶及己身。阴鬼星宿神祗，阳鬼公讼是非。墓者，蒙昧也。如甲乙寅卯见未，丙丁巳午见戌，戊己、辰戌丑未、壬癸亥子见辰，庚辛申酉见丑。若用起丑加申、辰加亥、未加寅、戌加巳，为用起四墓格。或甲日未加寅为墓神覆日，主人口灾晦；或丁卯日戌加卯为干墓临支，主宅舍衰废，为关神尤甚。关神，春丑夏辰秋未冬戌也。或壬寅干上辰支上未，为干支乘墓，如人在云雾中行也，家宅凋弊，凡占皆不亨快。如申加丑、亥加辰、寅加未、巳加戌，为自坐四墓格，乃人自招其祸，身心甘受昏迷，家宅愿假与人作践兑赁，终不能出脱，占病颠狂，行人失路。或甲申日寅加丑、申加未，为干支互换坐墓，乃彼此各招晦滞，不宜两相投奔。盖鬼主伤残，墓主闭塞不通、暗昧不振，凡事逢墓则止。此五行受鬼克贼，又加四墓，故名鬼墓。凡人占，鬼入传及传墓不吉，非官讼必疾病。辰未为日墓，暗中有明，及夜墓坐日亦吉。丑戌为夜墓，昏昧自甚。日墓坐夜亦然。辰戌墓主刚猛急速，丑未墓主事迟延柔缓。统“困”之体，乃守己待时课也。

象曰：“五行克贼，死墓之乡。人丁多耗，家宅不昌。行人可至，病者如狂。谋为迟滞，捕盗深藏。”如鬼在日上发用，常人占卜事多凶。或内有德神旺气，求官大利。或辰戌丑未作日鬼为魁罡，占科举必高中，余占用神克日，吉凶相半，事反复而后成。鬼带恶杀，多主怪祸，举动不利。若寅加酉、巳加子、申加卯、亥加午为用，乃传墓入墓，自明投暗，如人下井，一脚深于一脚，健人必病，病人必死。或未加亥、戌加寅、丑加巳、辰加申用，墓加长生，旧事再发，讼断了又论，病痊了又作，事许了又悔，人喜了又怒，仇和了又怨。或生旺入墓，事成终止；墓入生旺，事废又兴。中传见墓，主进退，求财无，百事不称意，合则晦甚。日鬼墓神俱发用无气，占病大忌，乘虎必死。或财神、禄神、官星、长生，中末见墓，仕人不利，当应六三困于石之凶象。若日鬼盗气，中末逢墓，常人为喜。或鬼墓临日作生气，或自墓传生，或鬼墓有克制冲破，变凶为吉，病者生，囚者释，凡事先忧而后喜也，当应困亨贞大人吉之象也。

如壬申日丑时午将，壬日属水，以辰为墓，又为日鬼，加日发用为鬼墓。

辰后

酉空

寅蛇

玄 朱 空 后

午 丑 酉 辰

丑 申 辰 壬

戌亥子丑

酉　　寅

申　　卯

未午巳辰

凡日辰墓神乘蛇虎加卯酉，并人行年，为墓门开格。如日墓加卯为外丧，支墓加卯为内丧，出外宜迁葬以禳之。日墓加酉为内丧，支墓加酉为外丧，入内宜合寿木以禳之，惟不可纳人。此水火木日辰有之外，有丁癸卯酉四日，墓临卯酉，真墓门开格，或见丧吊、死神、死气尤的。更发用囚死，克贼归墓何类神，以定何人丧也。

如壬戌日巳时，丑月子将，命在戊子，七月二十六日中洲版本为二十七日。卯时生，行年未交，生在酉上见辰墓，将乘螣蛇，为墓门开格。

午后

丑勾

申玄

青 贵 勾 后

子 巳 丑 午

巳 戌 午 壬

青勾六朱

子丑寅卯

空亥　　辰蛇

白戌　　巳贵

酉申未午

常元阴后

此课得一下贼上，为重审课。主女人祸从内起，三传递生为亨通课，主举荐。初传午加壬下克上，将逢天后上克下，为财受夹克格，主财不由己费用。盖日为我，子命水旺冬令，喜戌支冲辰，凶散交生，前四月内生疔，服药危自可救。壬日以午为妻，乘时死气，火以戌为墓，加卯将乘白虎。妻辛卯六月命，交生后，行年并临卯，正墓门开格，故因时患饮水不药身亡。予初以课传夹克妻财，财生官，官生印，印生身，只谓破财加纳，岂果妻病不服调理而死，财仍浪费，何其验效如是之神哉。录此以为记云。

《订讹》

鬼墓：干支上神发用，或作干鬼干墓，或作支鬼支墓。假如壬日辰加亥发用，既作日鬼，又作日墓，故名鬼墓。

占主一切凶。盖鬼者贼也，主伤残；墓者昧也，主暗塞，都不利谋望。家不昌，病凶财耗，盗难获。阳鬼公讼是非，阴鬼神祗星宿。墓有五格，日上得日墓为墓神覆日，主人昏晦，乃命运衰弱，天罗自裹，宜醮禳之。辰上得日墓为干墓临支，主宅倾颓。或日上得日墓，辰上又得辰墓，为干支乘墓，人宅俱不利。或日下临日墓，辰下又临辰墓，为干支坐墓，乃自招祸，身心甘受昏迷，家宅愿假与人作践，占病颠狂，行人失路。或日上得辰墓，辰上得日墓，为干支互换坐墓，彼此各招晦滞，不宜两相投奔。辰未为日墓，暗中有明，夜墓坐日亦吉。丑戌为夜墓，昏昧自甚，日墓坐夜亦然。辰戌墓主事刚速，丑未墓主事延缓。墓临长生，旧事再发，讼断又起，病痊又作，事许又悔，仇解又生。生旺入墓，事成中止。墓入生旺，事废复兴。凡日辰墓乘蛇虎加卯酉与行年并，为墓门开。如日墓加卯为外丧，辰墓加卯为内丧，出外宜迁葬以禳之。日墓加酉为内丧，辰墓加酉为外丧，入内宜合寿木以禳之。卯酉日墓临卯酉为真墓门开，见丧吊、死神、死气尤的，更看发用囚死，克贼归墓，是何类神，以定何人丧也。大都鬼墓发用无气，病最忌，乘虎必死。或财神、禄神、官星、长生在中末见墓，仕人不利。

此课常人更忌见鬼，鬼带恶杀更凶。惟内有德神旺气，求官大利。或魁罡及丑未作日鬼，占科名高中。若日鬼发用，中末逢墓，常人为喜。或鬼墓临日辰作生炁，或自墓传生，或鬼墓有克制冲破，或墓逢空，变凶为吉，病者生，囚者散，凡事先忧后喜也。

《订讹》

鬼呼，天盘作鬼加地盘墓神是也，行年神将凶更的。鬼临墓则鬼为得地，引类呼朋，故名鬼呼。

占主壮者亦病，病必有崇，事多暗害，或连累入狱。

五坟四煞，稼穑课作本日墓神乘凶将发用，五墓为坟，四神为煞，故名五坟四煞。

占主不可独行远出，出逢凶祸，或讼病相缠。

《心镜》丧门卦

丧门正月未为之，

（正月未逆行四季。

四季流行逆数推。用在行年支干上，病人忧死健人衰。白虎若临转凶恶，所主之事必无疑。

励德课

凡天乙立卯酉，为励德课。盖卯酉为阴阳交易之位元，贵人由之而迁易。如日辰阴神在天乙前，贵人不得引从则退阴，主小吏退剥。盖小人恃势，不知谨身修德则凶。若日辰阳神在天乙后，贵人前引而从则进阳，主君子进用。盖君子知机而能行仁布德则吉，此天道福善祸淫，奖励有德，占利君子不利小人。统随之体，乃反覆不定之课也。

象曰：“阳神前引，阴神后随。君子则吉，小人则危。阴神前立，阳神后居。小人得意，君子失机。”前既曰阳后得贵人接引利君子，此又曰阳神后居，君子失机，何也？前乃止于阳后，今乃阴前阳后俱全，故云君子失机也。如阳前则贵人得其接引，阴前则贵人受其羁绊。阴在贵人前，讼则卑遭责。阳在贵后，灾则修德自愈。若贵立卯酉，阳前阴后，当应随六三系丈夫失小子之象。阴前阳后，当应随六二系小子失丈夫之象也。

如戊子日申时午将占，昼丑加卯，为励德也。

丑贵

亥阴

酉常

白元贵朱

申戌丑卯

戌子卯戊

卯辰巳午

寅　　未

贵丑　　申

子亥戌酉

夫天乙为门内君子，处事之所，小吏犯罪而到。如日辰阴阳俱在天乙后，为微服格。主君子迁官，小人退职，事体稍迟，大干则可，小处则不可也。如辛丑日寅时丑将。

子阴

亥元

戌常

元阴空白

亥子申酉

子丑酉辛

辰巳午未

卯　　申

贵寅　　酉

丑子亥戌

如日辰阴阳俱在天乙前，为蹉跎格。主小人进职，君子退位，事体稍迟，处小则可，大干不可，如庚申日

午蛇

辰六

寅青

六蛇六蛇

辰午辰午

午申午庚

卯辰巳午

寅　　未 贵

丑　　申

子亥戌酉

《订讹》 解之甚明

励德：贵人临卯酉。卯酉为阴阳交易之位元，贵人临之，门户摇动，进退分焉。如干支阴神属卑，乃妄立贵人前，是小人恃势不谨，定当黜下，主小吏退剥。干支阳神属尊，乃退处贵人后，是君子谦冲循省，定当进用。主大吏升迁。此天道福善祸淫，奖励有德，故名励德。

占主反覆不定，理宜迁动官位，君子迁，小吏黜，庶人身宅不安，宜谢土神。

此课外有干支阴阳俱在贵人后，为微服。君子升迁，小吏黜，事体稍迟，大干则可，小处不可也。有干支阴阳俱在贵人前，为蹉跎格。主小吏迁，君子黜，事体亦稍迟，小处则可，大干不可也。

《观月经》 名鸾失凤

天乙立二八，卯酉日月门。贵神当其上，励德卦基根。

日出卯为二门，入酉为八门。天乙立其上，更详日之阴阳二神，辰之阴阳二神，居前后者是也。

六月甲子日，寅时得此门。

天乙立酉是八门也。

辰午阳在后，

辰是辰之阳神，午是日之阳神，俱在天乙之后也。

申戌阴前存。

申是辰之阴神，戌是日之阴神，俱在天乙之前，正是天乙励德之卦也。

小吏犯剥退，官人转更尊。

居官贪禄，小吏剥退也。

忽然申时算，微服别一般。阴阳俱在后，君子赐朱栏。

假令六月甲子日申时，一课子甲、二课戌子、三课戌子、四课申戌。天乙立二门卯上，子为日之阳神，戌为日之阴神，戌又为辰之阳神，申为辰之阴神，俱在天乙之后也，主君子得之，加官进禄。

小人逢此卦，四大不能安。

天乙立二八，阴阳在后，名凶卦，小人退职之象。

要知蹉跎体，阴阳翻在前。

天乙立二八之门，其日辰阴阳居天乙之前者，名蹉跎卦也。

君子灾迍闷，小人喜牵连。

蹉跎卦小人喜，君子忧也。

《心镜》

励德阴阳何以分，卯酉将为日月门。天乙此时居位上，

天乙立卯酉之上。

贵贱尊卑位各陈。

尊卑以陈贵贱位，失则尊卑之分紊矣。

阴妄立前阳处后，

阴者，乃日辰之阴第二课、第四课，属卑，不合妄居贵人之前，必主黜退。阳者，乃日辰之阳第一课、第三课，属尊，不合居于贵人之后，必迁进也。

大吏升迁小吏迍。庶人身宅忧移动，魂梦不安谢土神。

二八月是祭祀社稷之月，故曰土神。

此课通龟与《订讹》皆说不明，止曰日辰阴神在天乙前，而不说出阳神在何处。如俱在前为蹉跎，如在后为君子失机，止曰日辰阳神在天乙后而不说出阴神在何处。如俱在后为微服，如在前亦为君子失机矣。此课止宜以四段定之，一曰日辰阴阳俱在天乙前，为蹉跎格，主小人进职，君子退位。二曰俱在后，为微服格，主君子迁官，小人退职。三曰阳前阴后，君子则吉，小人则危。虽曰小人危，乃得阴阳之定位，小人如守分循理，亦获吉象。四曰阴前阳后，小人得意，君子失机。虽曰小人得意，盖阴在天乙前，贵人不得引从，则必退抑，其阴又小人恃势，不知谨身修德，必至于凶。虽曰君子失机，然阳乃贵人同类，贵人前引则必进，扶其阳又君子知机而能行仁布德，终当获吉。盖小人得意，君子失机者，其象也。其吉凶自取者在人也，此理须明。

定章曰：天乙立卯酉之上，为二八门，刑德之会，摇动不安，所居法有转移。阳立于阴者，在天乙之后也。阴立于阳者，在天乙之前也。

假令七月辛亥日巳将申时，小吉加辛，天罡为阴神。传送加亥，阴得太乙。胜光为天乙，立酉逆行。小吉传送为日辰之阳神，居天乙之后。天罡太乙为日辰之阴神，反居天乙之前，故曰阴立天乙前，阳立天乙后，阴阳错乱，居非其居。故曰不安。阳在阴位，今当进上。阴在阳位，今当黜下。以此占人贵者将迁，下吏罢退，庶人居宅不安。

巳蛇

寅勾

亥白

蛇 阴 朱 后

巳 申 辰 未

申 亥 未 辛

日 支

阴 阴

勾六朱蛇

寅卯辰巳

青丑　　午贵

空子　　未后

亥戌酉申

白常元阴

励德言前后者，指天将而言，非论日辰午以未为前，巳为后也。赋曰：天乙居中，后六前五是也。

盘珠课

凡太岁、月建及日、时并三传皆在四课之中，曰盘珠课也。如甲子年七月乙巳日酉时巳将占，岁月日时皆在四课之上，为天心格。主事远大非常，及干朝廷，可以成就。如辛亥日占，三传戌酉申，皆在四课之上，为回还格，主谋为得遂，吉凶之事皆成。此二格合一，如盘中走珠，不出于外，故名盘珠。统大壮之体，乃凤翔丹山之课也。

象曰：“三传四课，偶合异常。吉则成福，凶则成殃。贼不出境，行人还乡。阴私解释，事反不良。”如日用旺相，神将吉，大利。或四课不备，守旧动作亦吉。课体吉，诸事利，则应大壮九二贞吉之象。外如反吟课为远，初传太岁，中末月日，为移远就近，缓事为速也。或斩关课日辰乘龙合，及占时为用，中末传空，乃动中不动，寻远就近。惟柔日昴星伏匿不动耳。又如太岁加河魁、魁加岁为重阴，忧女。月建加天罡、罡加月为重阳，忧男。戌与岁加月为阴覆阳，事在内。月与辰加岁为阳覆阴，事在外。此时传及年命，虽吉亦凶。若盘珠课占病讼、生产、忧疑、解释事，反凶。日用囚死，神将凶，凡事成祸，忧疑难解，灾甚，则应大壮九二小人用壮贞厉，羝羊触藩羸其角之象也。

如庚戌年十二丑月甲子日丑时子将占，子加丑为用，年月日时、三传皆在四课之上，曰盘珠课。

子

亥

戌

玄 常 白 空

戌 亥 子 丑

亥 子 丑 甲

辰巳午未

卯　　申

寅　　酉

丑子亥戌

如戊子日子时未将占，三传俱在四课之上，为回还格。

《订讹》

天心：岁月日时俱在四课之上，或俱在三传之中，皆是也。传止有三，而四建偶或同宫，故有岁月日时俱在三传之中者。

四建偶尔同聚，遭遇异常。若天作其合，有心成就者然，故名天心。

占主事远大非常，及干朝廷，可立就。如三传年月日时顺去，为移远就近，缓事速也。日用旺相，神将吉，诸事利，贼不出境，行人回。若天空朱雀临太岁，主朝信即动，尤的。

此课吉事成福，若占病讼、阴私、生产、忧疑、解释事反凶。日用囚死，神将凶，祸更难解。

全局课

凡课得三合俱在传者，为全局课。如三传申子辰水局，名润下格，主沟渠、鱼网等事，占天阴雨。寅午戌火局，名炎上格，主炉冶、文书等事，占天晴旱。春夏火旺相，水囚死；秋冬水旺相，火囚死。值旺相，老凶少吉。囚死者，少凶老吉。用有气，孕生男。亥卯未木局曲直格，主船车、种植，利修造。巳酉丑金局，名从革格，主兵戈、金铁，利更改。春冬木旺相金囚死，季秋金旺相木囚死。值旺相经求利，值囚死坐守利。用无气，孕生女。辰戌丑未名稼穑，季夏旺相，动作遂意；秋冬衰败，田墓有忧。此三方神全入传，同类一局，故名全局。统大畜之体，乃同类欢会之课也。

象曰：“三方会合，得成秀气。吉事必成，凶事难弃。尊长恩荣，常人财喜。利合婚姻，谋为大利。”如求财，传有财，财易得。有官，官易就。日用旺气相生，神将吉，大利，则应大畜上九何天之衢亨象。若日用衰，水倒主事迟逆；火拼火鬼，主火灾；金并血支忌，忌行兵；木并木怪，土木压。戊己日用丑未，田宅事。丑戌未乘虎，病死讼狱，则应九二舆说辐象也。

《观月经》润下卦 主人有口舌，占讼官事不成

三传俱是水，润下水因由。

申子辰三合水生旺死也，申生水，子旺。水辰中死。水十杂之类，三者为传，润下卦也。

后合奸情起，元武盗贼愁。天后并六合，奸情必有忧。忽然盗贼起，元武倍添愁。万般皆有忌，壬水任追游。纵有阴私事，救神立便休。

课中奇仪等神为救，主吉。占雨宜用此课也。

《心镜》

立用传中申子辰，卦名润下水之因。占者必缘沟渎意，不然舟楫网鱼新。占胎定知是女子，疾病为殃谢水神。

《袖中金》

申子辰水局主淹留屈伏，然终不能静也，主丛杂。凡三合若支干见一课与六合，凡占必遂，全无阻滞。

邵公云：“三传俱合课，若干支见一神与中一字作六合，凡谋必遂，全无阻滞。亦有人于中相助成合。俱求解事则不能散。若见天将六合亦妙。或一传与支干上神作刑冲破害者，名三合犯杀，合如不合，人情美中有恶，俗谓笑中藏刀者也。”

大抵五行正气入于杂揉之体，三合是异方三合生旺墓之神，事主丛杂不一，主关众谋，不然三处干事，委曲托人，与人相合之类。

《订讹》

润下三传申子辰，水生（于。申、旺子、墓辰，水性润泽就下，故名润下。

占主悠悠长久，事不急迫，亦主迟留屈伏。然终不能静也。木日生气，金日盗气，事多系舟楫、沟渠、网罟、鱼鳖等。性就下，吉凶多下贱人当之。占讼亦牵连下人。占天雨，孕生女，病凶，以天罡作墓故也，宜祷水神。占宅虽不凶，亦不振。占文书不利，为克雀也。寻常水将水神多者，亦欠吉。三传喜顺，倒非水性，主事逆迟。大都润下主事浮游不安。后合并，定主淫。元武并，定主盗。惟智者乐水，兼有润泽之象，宜施惠于人也。

《观月经》炎上卦

三传皆是火，炎上热冲天。利为窑冶事，文明炉火燃。五姓看宅上，切怕见行年。若到火炎上，火起主烧田。

（此主文书相害，以炉冶、火烛、争讼。宅神者，即宫商角徵羽五姓之宅也。宫辰、商酉、角卯、羽子，卦得炎上，若行年见宅辰者，必有大火起是也。不但本家宅，羽姓行年自有火起也。

《心镜》

寅午戌为炎上卦，三传皆是火之名。日上象人为性急，釜鸣炉冶卜天晴。占人欲行忧口舌，妇人怀孕是男婴。

《袖中金》

寅午戌火局，主多虚少实，所占明事反为暗昧。炉冶事来寻大忌。戌加寅是墓临生也，谓火以明为主，虚则生明，实则生暗，是失其体也，所占事明者反为暗昧。壬日常用为财，其实为鬼，谓火生土，土能克水，名子母鬼。占事主破骨肉解破其事。又云，火上主所图不遂。

《订讹》

炎上：三传寅午戌，火生寅，旺午，墓戌。火性炎蒸上行，故名炎上。

占主文书，金并主炉冶事。土日生气，木日盗气。火为日象君，宜奏对。得驿马贞位，为天子持权，仕人差遣快心。驿马贞位者，以罡加日建，视马上所得神为贞神，年命遇更吉。常人占主口舌及宅不安。火鬼并，火灾；朱雀并，官讼；天空并，屋坏。病者多热，或在于心。见后合，妇人血病。占天大晴，占人性急、文明，行人来，火性动也。失物藏窑炉处。事主急速，枉图不遂，虚多实少。或朋党疏狂鼓扇而成，先喜后嗔，先合后散，盖火焰焰不久成灰矣。忌戌加寅为墓临生，盖火以虚而明，实则暗，占事明反为暗。午加戌主失马，入墓故也。戌为狱神，传墓有讼狱事。壬癸日为财，其实是鬼，盖火生土，土能克水，名子母鬼，凡占主破骨肉解破其事。大都炎上利于见官，雪明皂白。秋夏占为恃势谋事成。庚辛日名带杀，来意占病讼。如年命更乘火神，病死讼凶。辛酉日寅加辛为用，主因财成怨也。

《观月经》曲直卦

三传皆是木，其位名曲直。利为船车事，修造觅材植。震动虽然有，求财无壅塞。百事愁皆通，春占必好极。

春木旺，故好极也。

《心镜》

曲直东方是木形，三传亥卯未相并。占人桴筏栽培木，病者因风致有萦。

亥卯未三传俱全，主风事也。

《袖中金》

亥卯未木局，木以水为根，占人主先屈后伸，亦有伐断及木植之事。秋冬气收敛，则曲直外伐而内实；春夏气发散，则曲直内伐而外柔。壬癸乙准此。己日根固，丁日枝枯，辛日当作成器。用事主先曲后直。

甲戊丙庚四日无曲直。

《订讹》

曲直：三传亥卯未。木生亥、旺卯、墓未。木性曲折又直，遂故名曲直。

占主进退未决，动则如意，不动不宁。盖木为震，主动也。火日生气，水日盗气。利则作舟车、修营、栽植。木以水为根，秋冬气敛，外伐内实；春夏气敷，外刚内柔。壬癸乙日准此。己日根固，丁日枝枯，辛则成器论矣。春占最宜，自下传上则直，未加亥是也。自上传下则曲，亥加未是也。卯加亥先曲后直，卯加未先直后曲。先曲后直者，始难终易，先直后曲者，有始无终。木主风，风传事多不实，病因风肝症，宜托人求贵暗祷。凡亥加卯作雀，望信未来，雀内战也。亥加未作蛇内战，主失财。未主桑绢之属，卯加未作虎身灾，克命尤应。未加卯作后，阴人灾病，有离哭之兆，失物藏茂林木器中。曲直作鬼，讼主枷杻。

己日根固者，木得土为根也。丁日枝枯者，火脱木也。此以成局论也。若以日干论，则干己为官鬼，干丁为父母矣。大约君子吉小人凶，润下君子凶小人吉。

《观月经》从革卦

主头绪多端，先阻后当成。占宅主更改，阴人离。占讼互换官吏，事求阴人。

三传皆是金，从革卦生心。兵家为大忌，恐见血光临。求财获珍宝，远行利相寻。求财反复旺，百祸亦难侵。

《心镜》

巳酉丑为从革卦，兵革相持位属金。改故入新多别业，病伤筋骨肺痨侵。

主阴人离别。占官主革故鼎新。

《袖中金》

巳酉丑金局，主先后从革。占人将有兵革金铁之事，不可以更改。以上曲直、炎上、润下、从革，曰推磨者无休歇之事，一事去又一事来，往来不歇，必得吉将，用事须得人引进方可。凡三合与连茹，又四仲，须带众用，十回五度乃可。曲直，先曲后直；从革，先从后革；炎上，有影无形；润下，往而不返；稼穑，艰难作事无头。

《指要》

经曰：论从革一卦，若旺相气与吉神并者，主有革变，为富贵之福。若与岁月相冲，与蛇虎并者，主死丧、兵革之凶。若日干囚死，有西行之兆，吉利进。从革者，酉丑巳，故有气则革而增进，无气则革而退失。主干事有萌而欲就，必主阻隔革变而不顺。

《订讹》 凡从革无丑酉巳

从革：三传巳酉丑。金生巳、旺酉、墓丑。既煆炼相从，又故旧可革，故或从革。

占主变动革故鼎新。水日生气，土日盗气。丙丁日虽为财，若丑发用，将见贵常勾，乃为降气，却主父母灾，被恃势力之人强抑而不得伸也。事先阻后就。若遇旺相气，吉将并，主革变富贵。遇岁月破及蛇虎，主死丧兵革。日干囚死，有西行之兆。巳酉丑为顺，有气则革而进，无气则革而退。酉巳丑主萌芽，欲就而又被隔。巳丑酉变而不顺，又主革。酉加巳为愁课，盖酉为秋令肃杀，万物愁苦。巳加酉，仕人差遣，改易；常人道路门户，改革不宁，或有阴人离别之象，占婚大忌，仍以衰旺神将言之。大都从革与金鬼并，遇秋作游都，定主金革血光逃亡。遇从革藏山石道途之处，病在肺、在筋骨，讼有罪，三传见劫杀故也。求财获珍宝，远行隐避最宜。

此课虽宜改动更新，然值酉加巳、巳加酉，方孚改革之应。若火多金少，火旺金囚，或将得武后盗金气，即名从革不革，来意主事欲动未能。如六癸日巳加癸，酉发用，亦难以改动言也。将得六合，亦主欲动不动。凡巳加癸，止有勾空无六合。

《心镜》稼穑卦

戊己日占用土神，

戊己日占，大吉、小吉发用是也。

三传四季合斯文。此名稼穑缘从土，筑室开田墓宅因。

《袖中金》

戊己日用四季为传，土气重，主艰难之象。如壬癸日，当为脱难煞，为物极则变，变则通也。久厄者反有解散之意，无事。常占则名鲸鲵归涧，凡事逼迫不由己出。若遇雷神，方能变化。雷神者，太冲六合是也。六癸日伏吟同。

《指要》

游子稼穑，亦名五坟卦，不宜占病。巳上三交元胎，游子稼穑，三体并由孟仲季之命名也。盖孟为隐伏，仲为进退，季为游动，皆属刑冲破害。况孟有孤神，仲有败煞，季有华盖，不可谓面前常见之体而忽之者也。

《指窍》

若顺三合理势自然，申子辰为润下，以和顺为义。寅午戌为炎上，以发达为名。亥卯未为曲直，当举直错诸枉。巳酉丑为从革，宜革故鼎新。三传稼穑，田土稽停。若逆三合，事主乖违。子申辰为循顺，贵无躐等。戌午寅为就燥，行合中庸。未卯亥为正阳，发生之意。巳丑酉为发罡，肃杀之危。四土迎财，尚宜守旧。

《订讹》

稼穑：三传辰戌丑未，无丁马是也。土主稼穑事，故名稼穑。

占主沉滞，戊己日更属艰难。惟壬癸日为脱难杀，谓物极则变，变则通，危反解散。常人占则名鲸鲵归润，凡事逼迫不由自己，遇雷神方能变化。雷神者，太冲六合也。凡占多系耕农、土工、筑室、田宅事。若日辰年命乘死气，为坟墓事，乘煞坟墓不安。巳午加日辰年命，则理窑灶事，寅卯加为耕农，申酉加为修城筑室，亥子加为治沟河，六合青龙为田宅交易。大凡为事迟钝，病者在脾。

此课如占田土，发用辰将得空、贵、勾、常，主因田土争斗带众，盖天罡为部领之神，勾陈又住戊辰土，定主带众。如将不遇此，主两人争竞田土。甲乙日主争钱物。大都土气重带煞冲破者，托人费力，谋事反覆。

此上五课，总名三合，又名全局，皆主事丛杂不一，伙众共谋，不然两三处托人干事。或一传与干支上神作六合，及见天将六合者，凡谋必遂，名利皆宜，主人相助成合也。大都三合是无休歇之象，一事去又一事来，必得吉将用事，须人引进方可，但不利解事。

五课外，有寅卯辰亦作曲直，巳午未亦作炎上，申酉戌亦作从革，亥子丑亦作润下。

元胎课

凡孟神发用，传皆四孟，为元胎课。盖四孟者，寅申巳亥，四生之局，又为五行受气之位。如木生于亥，火子受气；水生于申，木子受气之类。此元中有胎，故名元胎。占者事皆新意。统家人之体，开花结子之课。

象曰：“三传长生，胎孕成形。官加恩爵，婚获娉婷。病讼淹滞，财利叠兴。行人敌贼，恋生不行。”恋生者，如寅加巳，巳加申，申加亥，亥加寅，为进步长生，主事迟。如用值天后财爻，主妻必怀胎。外有妻财值生气，胎神发用，主妻有孕。如正月戊己日用子，四月庚辛日用卯，七月壬癸日用午，占妻怀孕无疑。或年命见之，遇元胎尤的。或元胎带喜神吉将，吉利。远行又经求名利，百事皆吉，当应家人六四富家大吉之象。若老少占病，为后世投胎之兆，最凶。或常占遇三刑及凶神恶将，必有忧疑惊恐。父母用事，家中尊长见灾。或日用休囚，天后落空，为元胎不育，家招干儿义女接续，当应九三妇子嘻嘻终吝之象。

如甲寅日寅时巳将占，三传申亥寅孟神，为元胎课。

申

亥

寅

蛇 阴 蛇 阴

申 巳 申 巳

巳 寅 巳 甲

申酉戌亥

未　　子

午　　丑

巳辰卯寅

《订讹》

元胎：四孟神作三传。三传长生为五行母气，此元中有胎，故名元胎。

占主事皆新意，有婴儿隐伏之象，最宜于产，求官、求财、求婚，皆以长生大利。病讼淹滞，行人不来，捕贼不获，恋生故也。若老幼占病，为后世投胎之兆，凶。寅加巳、巳加申、申加亥、亥加寅，为进步长生，主事速，又名病胎。盖上生下为五行病处，怀胎有忧。寅加亥、亥加申、申加巳、巳加寅，为退步长生，主事迟，又名生胎。盖下生上，乃身临长生之乡，怀胎大吉，发用财爻，得天后，值生气胎神，定主妻有孕。如正月戊己日用子，四月庚辛日用卯，七月壬癸日用午，占妻怀孕无疑。年命见之尤的。常占遇三刑及凶将，必有忧疑惊恐。父母发用，尊长见灾。子孙空亡，为元胎不育，凡占无成，更艰子息。天后空亡，因孕伤母。

此课虽系新鲜喜庆之兆，然多身喜心忧。盖为腹中有孕，心自悬悬也。事主远而多伏，暗昧不通，触则成祸，若反吟课为绝胎。

《观月经》

五行受气处，四孟是怀胎。

三传见寅申巳亥者，为元胎卦也。

寅中金受气，火生从此来。

寅中金绝，名曰受气，火生于寅。

木从申上起，水产五行推。

木受气于申，水生于申也。

金逢巳上生，水上却栽培。

水土巳上受气，金生于巳也。

登明上生木，火因此路开。

火受气在亥，木生于亥也。

欲知怀胎妇，因此卦中推。要知此端的，女人必有灾。

主妇人先有患，后有怀胎之事也。

或然无产妇，来占为求财。正月丙申日，申时卦作陪。孟秋申发用，寅亥俱一垓。

孟秋即申为初传，亥为中传，寅为末传。

学人依此语，求发不迟回。

三传俱孟，依此为元胎卦也。

《指窍》

巳申亥寅，春元胎者，生意已萌于中。夏励阳者，机关略见于外。秋者四牡，驱驰不息。冬者全福，行止亨通。若逆相加，势情为悖，三传亥申巳寅，六合亦名六害。春元毓，有始勤终怠之形。夏秉弘钧，中正权衡之象。秋含义而无中生有，冬传庆而暗事将明。

《心镜》

三传俱孟是元胎，五行生处主婴孩。所占百事皆新意，或卜怀娠结偶来。

三传俱孟，是五行生处，应此卦。主怀胎及结偶之事。

《袖中金》

三传俱孟，名曰元胎。其象婴儿，隐伏之状，利上不利下，事主远而多伏，暗昧不通，触则成祸。申加巳名生胎，为忧课，女人怀孕必的，安得不忧？巳加申为病胎，又名怕课，又名四病课，胎孕有病，安得不怕？生胎主事生新，病胎主疾病，见虎入传为验。然皆身喜心忧。事主四人共谋，终见灾异。又在临时消详。反吟四孟为绝元胎也。

元胎有四，驿马、龙、雀、贵人，大利举人占试。四孟是五行初气，事多迟缓。四马四禄俱吉。官员占差除，是学馆有旺气。若辰戌丑未，是亲民守土之位，无土是学馆。此四位用处不同，不可一例而推。谓有刑合冲破害克。如丙日亥申用，有克害，必有害事，更见元雀勾，定有五件事。又寅日见巳申用，虽合于内，有冲有刑。盖申破巳，巳刑申也。占主刑中之合，薄有所就，欲出行则可。大抵四孟须看人情状。如家樵小人，岂有学馆。如勾朱白，必有讼事相交，或有病人也。如见日辰生处用，主妇人胎产，更行年见龙，必生男子，见后元是女。螣惊、虎伤、阴难产。勾有厄。惟朱空近产，只如寻常。巳作天后，亦主怀胎。巳是螣蛇本宫。太常占病主血疾。若巳作太阴，定伤血。如占妇人，多因产卧得之。若丈夫占病，得此上伤气。若见阴常，须有脓血。见青龙，病不吉。占官事，见常阴白皆有官厄。

连珠课

凡用神传在一方，相连作中末，为连珠课。如三传寅卯辰之类。盖中末传孟仲季神相连若贯珠，故名连茹。茹，菜也。盖拔茅连茹，言其相牵引也。吉事占之，若连珠可爱。凶似连茹可恶。统复之体，乃山外青山之课也。

退连茹又名失友格，主事欲行不行，人情欠美。

象曰：“阴阳拱夹，奇偶有主。凶则重重，吉当累累。孕必连胎，事获交举。时旱多晴，天阴久雨。若传进宜进，贵顺事顺速成。值空亡则宜退，可以全身远害。传退宜退，贵逆迟阻，遇空亡则宜进，可以消灾避祸。或三传亥子丑日月星奇全者，为三奇联珠，主万事合和，乘吉将尤吉，当应复六五敦复无悔之象也。

如乙丑日酉时戌将占，三传寅卯辰，为连珠课。

凡日辰前后夹定三传在内，为夹定三传格。凡事进退皆不由人，以其夹定故也。上病讼解除事不利，问财喜并成合事可为美也。如癸酉日亥加戌，庚子日戌加亥，甲午日辰加卯之类是也。凡日辰前后夹定少一位，为夹定虚一格，凡事有小节不完，其势稍缓。或前虚一主初时有阻，或后虚一主将成小阻。如虚一位是日财，主财上不足，父母则长上不足。丁卯日干上申，三传辰巳午，欠一未字，是子孙乘朱雀，主卑幼文字口舌不足，年命填实不在此限。此三传被干支夹定，不能进退，毕竟吉凶皆不散也。凡三传透出日干之外，为夹不住格。经云：夹住不住，留中有去。若进透出者，因进之太过；退透出者，因退之不及。如甲子日，三传子亥戌是也。若干透出支，不利外动事，有回还；支透出干，不利于内，惟宜外动。或透鬼，鬼在外，有凶；透财，财在外，有破耗。余仿此。凡三传有支上发传朝日格，神吉传吉，主成合事，不求自至，无心中得。或神凶传凶，主祸来不测，及占病生产事忌。如丙寅日干上午，三传辰巳午；戊寅日干上午，三传辰巳午；壬寅日干上戌，三传子亥戌之类是也。

凡三传有干上发传及他处发传，归支上；有支上自发用相连作三传者，三传朝支格。如臣使君，子使父，不免俯就于人，被人抑勒不自由。旺相尤可，死囚更凶，利卑不利尊，利静不利动也。

如甲午日三传辰巳午，末传引入死地，缘何会好？占病必死，行人未来，以上图例仿此前。

《订讹》

连珠：三传孟仲季相连，或三传岁月日相连，连如贯珠，故名连珠。

占主吉凶各重叠不已，进连珠事顺，退连珠事逆。

间传课

凡课间位作三传，为间传课。此顺间传十二格，逆间传十二格，其义各有所主，详具于后。盖间一位递作三传，故名间传。占者顺主事顺，逆主事逆。统巽之体，乃阴阳升降之课也。

象曰：“间位相传，事多间阻。顺有登天，向阳出户。逆有回阳，励明顾祖。占者逢之，皆为吉课。”

如日用旺相，神将吉，凡事吉利，则应巽小亨利有攸往，利见大人之象。若日用休囚，神将凶，则应上九丧其资斧，贞凶之象也。

如甲子日辰加甲，三传间位而行，为间传课，辰午申亦名登三天之格也。

顺十二格

凡巳午未申四位皆为天，如间传遇辰午申为登三天格，盖龙登天则行雨，官登天位主迁转，惟忌空脱。争讼事情转大，占病症候弥深，贼来行人至，久旱则雨也。午申戌为出三天格，盖亢龙有悔，事情远大，出行失约，病讼皆凶也。盖戌为天头，有超三天之象矣。申戌子为涉三渊格，盖龙涉三渊不雨，贼涉三渊不来，病讼危险，目前阻隔，占官不吉，谋望不成也。戌子寅为入三渊格，盖亥子丑寅属地，故有入三渊之象，凡举皆凶，如履春冰，蹈虎尾，其祸在前。或末传乘蛇虎为鬼煞，病必死，祸尤凶也。子寅辰为向阳格，盖子属北方幽暗之乡，寅辰乃日出之方，故有向三阳之象，凡举皆自暗入明，初凶后吉，病愈讼解，人情皆美也。寅辰午为出阳格，盖午后阴生，自寅传午，有出三阳之象。凡占灾咎相仍，病讼皆凶也。

丑卯巳为出户格，盖卯为门户，巳为地户，自丑传巳，有人出户之象。凡占访人不在，行人出，利干望，君子升扬，小人狐疑而不吉也。卯巳未为盈阳格，盖卯巳为二阳，未乃阴之始，自卯传巳未，日中将反阳已至盈，物物极必反故也。凡事当急就之则吉，迟干则为凶也。巳未酉为充盈格，盖阳至午而盈，未为一阴，酉为二阴，自巳传酉，物满必缺，势过人衰故耳。凡占皆凶，占官被黜，占物非当时用者，占新病死，久病愈也。未酉亥为入冥格，盖酉亥日冥之时，有明消暗长之象。凡占事体速干则可，缓则不及时，病讼凶，官不利，吉渐消而凶渐长也。酉亥丑为凝阴格，盖亥丑属北，冬令阴气凝结，有严霜冰坚之象。凡占有淫欲奸盗之事，多主幽暗及事之不明也。亥丑卯为溟蒙格，盖亥丑阴极，卯为一阳始生，二阴之下，有明在溟蒙时之象也。凡占事体不真，忧惧不宁，进退未决也。

逆十二格

寅子戌为冥阴格，盖寅为日出晓方，子戌阴气盛旺，自寅传戌，有阳退入阴之象。凡占事自明入暗，凶暗在前，犹防暗损，占官最为凶也。子戌申为偃蹇格，盖申亦阴方，自子传申，以阴入阴，历涉艰难，有重遭荆棘之象。凡举迷暗不明，行军被围，出入作为亦不吉。戌申午为悖戾格，盖午为阴气始生，申戌乃阴之盛旺，自深退浅，逃祸不能，有勉强后退之象。占行人未至，占贼不来，作事成祸。申午辰为凝阳格，盖辰为一阳，申午皆阴，自申传辰，阳凝在阴，有灾尚萦系之象。占事前者未了，行人来迟，占讼留连，谋迟。午辰寅为顾祖格，盖午为寅之子孙，寅乃午之长生之地，自午传寅，子回顾母，有复旧庐之象。凡求财谋望皆吉，占贼去，行人来。惟庚日占病凶，占官大吉也。辰寅子为涉疑格，盖阳主进，寅子不进而反退，又自明退入暗处，有涉历疑难，莫知深浅之象。占事进退不决，行人未来，欲出不出，关渡防人贼埋伏，安营不吉，不可举兵用事，官病皆凶也。

丑亥酉为极阴格，盖阴主退，自丑传酉而终于极，有阴人入阴之象。凡占有淫泆酒色奸乱等事，病主死，讼至省部，或淫乱而生疾也。亥主淫乱，酉主酒色耳。亥酉未为时遁格，盖酉为太阴，未中丁为玉女，利隐遁潜形。自亥传未，如人入幽暗求隐，有遁身之象。占行人不出，出行不行，捕盗不获，贼去不来，君子吉而小人凶也。酉未巳为励明格，盖巳为阳明之地，自酉传巳，从暗入明，有历阴暗而后得明之象。凡举皆由勉强而后去，君子利取禄位，小人宜早营运也。未巳卯为回明格，盖未为一阴，巳卯为二阳，自未传卯，由阴至阳，有缺月渐回之象，凡事不可骤举，只宜迟进。久雨则晴，吉事渐成，凶事渐消也。巳卯丑为转悖格，盖巳卯二阳，丑乃纯阴，巳入丑避明向暗，以巧就拙，弃正归邪，事转悖戾之象。主家零身怯，怪梦，作事似邪摩随，事好出头，不知省检守分以安命也。卯丑亥为断涧格，盖卯为一阳，丑亥二阴，自卯传亥，一阳深入二阴，阳断断送，渐入深涧水底，有暗长明消之象。凡占君子退职，小人遇凶事者也。

以上阴阳各有三说，或以昼为阳，夜为阴。或以子丑寅卯辰巳为阳，午未申酉戌亥为阴。或以子寅辰午申戌为阳，丑卯巳未酉亥为阴。

撞干格 撞支格

干支前一位为关隔。

凡日干支有期限，又为关隔。如三传通连日干为撞干格。或初末传撞日之关，主事急，及我若向前有为也。若三传自干支内发用，传出日辰之外，事虽急而终闲慢。或自干支外发用，传入干支之内，事先缓而后急也。辛巳日丑加卯，三传丑亥酉，本是退间传，凡事偃蹇阻滞，缘被末传撞辛之关，所以先缓而后急也。吉凶如此。如三传通连日之支辰，为撞支格。盖初末传撞支之隔，主事宜急倏，彼动而我应之也。或传带日贵日财为用，末传墓绝，大不利贵人交易，因财而有所屈也。

六纯课

凡四课三传俱阳，如三传俱阴，为六纯课。如四课属阳，中一课发用并中末皆阳，为六阳课，宜尊贵占天庭高尊事。初中空，君子畏之减力，常人赖之省力末事得理。若四课阴，中一课发用并中末俱阴，为六阴格。宜卑下占阴谋奸私事，病者死。此六者阴阳皆纯，故名六纯，占孕阳男阴女。统革之体，乃天渊悬隔之象也。

象曰：六阳动达，如登三天。私凶公吉，官遇升迁。六阴朦昧，似涉重渊。公凶私利，病患缠延。如甲午日干上子，六阳遇退间传，为倒拔蛇，名悖戾。及兼初传戌财，引入中末鬼乡，凡事艰辛不免功劳。或夜传昼，事有明白。或遇五阳，以人年命定之。或六阴遇丑卯巳为出户，卯巳未为盈阳，酉未巳为励明，未巳卯为回明，未可以昏迷断之，凶中有吉，则应革九五大人虎变之象。如己卯日酉加未，六阴遇昼将入夜，昏迷尤甚。将乘后合元，支干遇盗气，弹射发用，坐空费力不可言。问病必死，求望虚耗。或遇五阴以人年命定之。夫五阴相续，盗气迤逦脱去，为源消根断，本命缘不摄而死。凡占皆脱耗，则应革上六小人革面征凶之象也。

十杂卦

十杂看发用，本姓真不真。

辨人家有两姓同居也。

寅中有生火，水土墓于辰。辰中有死水，生死有缘因。

水土墓于辰，故辰中有杂水土也。

巳上有生金，土乃寄于申。

金长生在巳，水土生于申也。

未中有死木，

木墓在未，故有杂木也。

水乃便生申。

申中有杂水。

戌中有死火，

戌为火墓，故有杂火也。

木生亥上亲。

亥中有杂木。

金在丑中墓，

有杂金也。

十干辨假真。生杂本祖宗，死杂两姓人。

发用得本长生者，上祖是本姓也。如甲乙日用亥，戊己壬癸日用申，庚辛用巳，丙丁用寅，生杂卦也，故曰生杂本祖宗。如甲乙日用未，丙丁日用戌，戊己壬癸日用辰，庚辛日用丑，为死杂卦，家中有两姓人同居，故曰死杂两姓人也。

《心镜》

甲与己合

戊己宫中忌木克，己来嫁甲合亲情。六月己回归奉戊，瓜果虽熟色带青。

六月木死土旺，己却归戊，故怀木胎，瓜果虽熟，尚带青色，为怀木胎也。

乙与庚合

甲乙东方木畏金，甲将乙妹去合庚。春时木旺乙归本，所以园木开琼花。

东方木畏西方金克，甲兄乙妹，将乙配与庚合，至春木旺金囚，乙却还东方，木色青，金色白，乙怀庚胎归还，所以春开白花，是乙中有金。

丙辛合

庚辛性怯南方火，便以妹辛丙合同。秋间火死辛归去，枣霜刑叶落红。

丙火死，辛归庚，刑杀万物，叶落，枣亦成赤色带红，为辛临丙色，有火气也。

丁壬合

南方火畏北方水，故将丁妹配属壬。夏旺丁来归应丙，桑椹熟时带紫深。

夏火旺水囚，丁怀水胎归丙，水黑火赤，相杂成紫，为丁中有水气也。

戊癸合

北方水惧中央土，戊癸成亲燕新妆。立冬水旺癸还舍，土孕严凝杀草黄。

立冬水旺土囚，癸怀土胎而归，故杀百草而有黄色，为癸中有土气也。

杂状课

凡课俱取初传动爻，以别五行纯杂、数目、物色为用，曰杂状课。纯者，子午卯酉四仲为纯。寅中有生火，一杂；辰中有水土墓，二三杂；巳中有生金，四杂；申中有生土，五杂；未中有木墓，六杂；又申中有生水，七杂；戌中有火墓，八杂；亥中有生木，九杂；丑中有金墓，十杂。如寅卯为木，春寅怀火杂木，故卯为纯木也。季火金水皆然。惟土守中宫，分旺四季，每季前各旺十八日，总七十二日，合而成岁，故辰中有余木，未有余火，戌中有余金，丑中有余水，各十二日。然四孟月怀胎，仲月娠壮，季月死墓葬，为五行十杂，纷纭众事，其应不同。

象曰：“五行阴阳，万物纯杂。凶视救神，吉防害鬼。数目日期，颜色物类。觅物寻人，克应可取。”如甲乙初用亥例，为生杂家，是上祖本姓人居住。庚辛日用丑例，是死杂家，有两姓同居也。如戌为五数，加未八数，吉凶应在五八四十日，或四个月也。旺相倍数，休囚减之。如正月将甲子日寅时占物色，午加酉为用，主上赤下白色也。

物类课

凡课俱取初传动爻，以别五行六亲、物类亲疏、旺相休囚为用，曰物类课。如甲乙日，日干及寅卯发用，为己身同类占，寅为兄，卯为弟，寅中甲为姐，辰中乙为妹，亥中甲为伯之兄弟，未中乙为叔之兄弟；子为父，亥为母，亥中壬为伯，丑中癸为叔，申中壬为长姑，辰中癸为小姑；申为祖父，酉为祖母，巳中庚金为伯祖，戌中辛金为叔祖，丑中辛金为祖姑；未墓为妻，辰为继妻，丑为妾，戌为婢妻；土生庚申金为媒人，午为男，巳为女，寅中火为兄之男女，未中火为弟之男女，戌中火为姐妹之男女；生祖者为曾祖，生曾祖者为高祖，男生者为孙，孙生者为元孙。丙丁日火，戊己日土，庚辛日金，壬癸日水，六亲之类各仿此推。惟妻妾则阳为妻，阴为妾也。若占父母，要父母出现；占子孙，要子孙出现。或父母兴旺则克子孙，兄弟兴旺必克妻财。旺相相生吉，休囚刑克凶。阳神下临阳宫，有德合为亲；入阴宫为疏。阴神下临阴宫，有德合为亲，入阳宫为疏。更以神将吉凶参详，则富贵贫贱存亡应验，了然可见。此六亲吉凶之族类也。如刚日用起阳神，旺相有气加日上，是新物。用起阴神，休囚无气加日上，是旧物。或甲日日辰见亥，乃木生，为生事，将来新物，应在父母；见卯乃木旺，为目下事，主不新不旧之物，忧在同类己身朋友；见未乃木死处，为死事，主已过旧事及旧物，忧在妻奴下人。又刚日用神在干前为未来，干后为过去。柔日用在干前为过去，干后为未来。或乙日属阴，妇德从夫，日上见辰为阳，是生新物；见未为阴，亦是新物，乃阴德在阳，乙庚化金，辰巳金生处，未亦金冠带之位也。丑加日上为死故物，金死墓于丑也。此阴阳盛衰、生死新旧之物类也。如初传旺相，神将吉，末传囚死，神将凶，为始吉终凶，事先成后败。若初传休囚，神将凶带刑害，末传旺相，神将吉，见合德救制，为始凶终吉，事先难后遂。此始终吉凶之物类也。统节之体，乃蜃气楼台之课也。

象曰：“物以声应，方以类萃。六亲俱现，以用为主。旺相吉言，休囚凶语。始终吉凶，神将分取。”如甲乙推六亲，见亥卯为今日族类也。或用起水神无气乘凶将，占者当忧父母长上及文书。见木神，忧己身兄弟及同类争财事。见土为妻奴及婚姻财产事，推类见亥为猪，卯兔、未羊及酒食之类。六畜有刑无气，主残伤，有气无刑即生育。更神将凶吉、旺相相生、休囚，逐类推之。如丙午日三月占，三传寅午戌火局，与日辰同类，为生物，占事必干新象。火有气，谋为成就而速，秋冬火囚死事稍缓，成就艰难中得。如乙日阴德从庚化金，金虽以土生，然死墓于丑，故辰临乙为新，丑临乙为故，盖丑中之土恶见乙中之木也，乙中之木恶见丑中之金也。如初传凶，克末传吉神，为始克终，所事困穷。或末传吉，克初传凶神，为终来克始，万物皆美。或将乘六合，旺相私事私心，囚死暗昧不明。螣蛇旺相，惊恐稍散，囚死倍起忧惶。凶将囚休，凶事至甚。吉将旺相，吉事永久。凶将乘旺相气不为凶，吉将乘囚休气不为吉。初传言事之始，末传决事之终，初末神将凶，始终皆凶，则应节九二不出门庭凶象。初末神将吉，始终皆吉，则应九五甘节吉之象也。

如甲寅日冬占，子水母旺气用，为新气，曰物类课也。

子

亥

戌

子 丑 子 丑

丑 寅 丑 甲

卯辰巳午

寅　　未

丑　　申

子亥戌酉

《观月经》

木火土金水，物类认疏亲。甲乙东方木，亥为父母身。

生我为父母，我生为子孙，克我为官鬼，我克为妻财，同类为兄弟姊妹，惟墓为妾也。

太冲与功曹，甲乙合三春。甲木为兄弟，姊妹乙为真。小吉为妻妇，巳午作子孙。甲来欲求己，庚便作媒人。外孙是丁火，与木为子孙。

甲以己为妻，己土生庚金，为媒人也。

其日是丙丁，父母配寅中。巳午为身类，丁火姊妹宫。丙火兄弟是，河魁次妻同。辰与丑未土，子孙有始终。辛来欲嫁丙，壬水作媒人。寻思己中土，外孙此处穷。

阳为子阴为孙也。

假令戊己日，传送父母期。未土丑同类，兄弟戊中推。己土为姊妹，申酉子孙宜。外孙辛上推，天罡小妻室。癸水欲妻戊，甲媒送信知。

若遇庚辛日，太乙父母师。申酉为同类，庚金兄弟知。辛来作姊妹，亥子子孙期。癸日为外孙，丑墓小妻儿。乙来欲嫁庚，丙火作月冰。

乙木生丙火，火作媒，惟求阳干通信也。

其日是壬癸，传送父母居。辰墓为妻妾，亥子身类推。壬水为兄弟，姊妹癸相知。寅卯子孙类，外孙乙不虚。丁来欲壬位，戊己土送书。媒者正妻子，取其正丈夫。细心分配定，墓上小妻居。

正妻者，甲乙见土，丙丁见金，戊己见水，庚辛见木是也。墓为小妻，木墓未、火墓戌、金墓丑、水土墓辰，六亲依此卦推之。

《心镜》

用神与日类须详，物气分明辨否臧。

立用之神与日有族类。

甲乙初传水为气，

甲乙木得水神为有气也。

占者当有父母匡。若见木神为兄弟，同类之称是可量。如逢小吉为妻类，

甲乙木见亥卯未皆今日之族类，墓为妾也。

鹰雁妻奴及酒羊。亥猪卯兔甲乙类，旺相尤生墓已伤。

旺生物，墓死物。

人类神

父母生气与日本，父兼德神母天后。

妻责天后并财爻，神后之神亦为取。

兄弟姊妹责太阴，及兼兄弟之爻神。

子孙六合子孙爻，太冲登明亦可寻。

奴责河魁及天空，婢责从魁太阴中。

朋友单来责六合，以上人之类神从。

事类神

求官龙常及官星，求名文书朱雀中。

干贵贵人婚天后，求财青龙财爻通。

衣服酒食责太常，雨责青龙晴天空。

田土勾陈路白虎，以上事之类神名。

人事类神兼二三，以入传课为取用。

若是皆入皆不入，不用兼神责将神。

如妻止去责天后，财爻神后不须论，

不在课传为局外，所临地位看原因。

有气亦远无气难，旺相德合终可亲。

人身类神

甲胆乙肝丙小肠，丁心戊胃己脾乡。

庚是大肠辛主肺，壬癸膀胱癸肾藏。

子肾膀胱耳腰液，丑脾腹兮与两足。

寅胆风门筋脉发，卯肝血筋手背目。

辰皮肤肩暨背项，巳焦小肠面齿股。

午心目神气与舌，未胃腹口唇齿户。

申为大肠筋骨间，酉肺口鼻声血路。

戌乃命门膝胁胸，亥膀头髓二便呼。

农桑类神

木主谷林及瓜果，当于寅卯位中寻。

火主黍稷与红豆，巳午之位乃为亲。

午神又为蚕之命，螣蛇蚕象妙有因。

土主麻与大黄豆，辰戌丑未为其根。

金主二麦八月时，申当别论酉为真。

水主黑豆与稻菜，亥子之位所必云。

旺相德合为收成，死囚克墓是所嗔。

日辰农人辰禾类，生合吉将喜忻忻。

日克支上农事荒，支克日上禾必损。

太岁上神生何类，即主何类收十分。

太常小吉为棉花，又在五行之外存。

十杂

经云：阴阳五行，中有十杂。其类异方，万物存焉。或得凶，或得吉，或得短，或得长，纷纷众事，其应不同，各怀其子，以救其穷。故曰忧与不忧，传自相求。

颜色

甲青乙碧。盖青者，东方正色，象木叶也。甲木畏金，以乙妹嫁庚金为妻，甲往召乙，乙怀金气以应甲，故有间色碧也。

丙赤丁紫。盖赤者，南方正色，象火炎也。丙火畏水，以丁妹嫁壬水为妻，丙往召丁，丁怀水气以应丙，故有间色紫也。

庚白辛栗。盖白者，西方正色，象霜露也。庚金畏火，以辛妹嫁丙火为妻，庚往召辛，辛怀火气以应庚，故有间色栗也。

壬黑癸绿。盖黑者，北方正色，象水中泥淖色也。壬水畏土，以癸妹嫁戊土为妻，壬往召癸，癸怀土气以应壬，故有间色绿也。

戊黄己绦。盖黄者，中央正色，象黄中通理也。戊土畏木，以己妹嫁甲木为妻，戊往召己，己怀木气以应戊，故有间色绦也。

子黑、午赤、卯青、酉白、寅碧、申黑白、巳斑点、亥淡青、辰戌丑未纯黄。寅卯为木，春旺时寅怀火，故卯为纯木，寅为杂木。巳午为火，夏旺时，巳怀金，故午为纯火，巳为杂火。申酉为金，秋旺时，申怀水，故酉为纯金，申为杂金。亥子为水，冬旺时，亥怀木，故子为纯水，亥为杂水。土居中央，分旺四季，故春夏秋冬辰戌丑未月，各寄旺十八日，四季共七十二日。五行之旺，各为三百六十日，以为一岁功成。故辰中有余木，未中有余火，戌中有余金，丑中有余水也，各十二日。木死于未，火死于戌，金死于丑，水死于辰。故四孟之月为怀生气之所由也。四仲之月为正位，盛旺之所立也。

四季之月为死气葬送之所由也。是五行十杂，其应不同，阴阳五行，万物所存，吉凶之应，各以其类。或吉中有凶，或凶中有吉，征吉而有大凶，或征凶而有大吉。凶则视其所救，吉则视其所害。凶则有救不致于祸，吉而有害不及于庆。纯凶则祸成，纯吉则福生。言举百事姓音不同。一云，五情不同时日，神将上下不和，四时旺相新故差别，和同则吉，乖异则凶，凶则有短，吉则有长。纷纷众事，其应不同者，言五行各有所利，各有所伤，故曰不同。各怀其子以救其穷者，土中有金，金中有水，水中有木，木中有火，火中有土，此怀子救母之谓也。万物消息尽在其中，不可不明。

乙中金刑己中之木，己中木刑癸中之土，癸中土刑丁中之水，丁中水刑辛中之火，辛中火刑乙中之金，是谓五刑也。

乙中之金，从魁传送是也。于物为斧斤；于人为下贱土匠；人形为头、口、咽喉、缺齿；于色为白；于怪为釜鸣。

己中之木，功曹太冲是也。于物为船、车、树木；于人形有奇骨耸起，若病为痈肿；于色为青；于怪为音声；于畜为野兽驴兔。

癸中之土，辰戌丑未是也。于物为砖瓦、泥土类；于人形为大头，腹肿黄，四肢痈肿；于色为黄；于怪为风尘，垣壁崩颓，孔穴土聚；于畜为子母牛、羊、狐、犬类。

丁中之水，登明神后是也。于人形为肾，于色为黑，于怪为井沸，于畜为鼠猪。

辛中之火，太乙胜光是也。于物为文书、皮毛、文章、炉冶、血光、飞鸟；于人形为髭发、赤目、有苍缺损、股肿有疾；于色为赤；于怪为光明；于畜为马蛇。言十二辰以观亲疏也。

亲疏

日与辰三六合者为亲，不合者为疏。

生日干者父母。如甲乙日以子为父，亥为母，壬癸为外翁姑，午为子，巳为女，丙火为外孙，寅为伯为兄，卯为叔为弟，甲为姊，乙为妹，辰戌丑未为妻妾。

日干所克为正妻。如甲乙见土，丙丁见金，戊己见水，庚辛见木，壬癸见火是也。以干之墓神为妾。如甲乙见未，丙丁见戌，庚辛见丑，戊己壬癸见辰是也。

妻前一位为媒人，己为甲妻，则己前庚与申为媒。乙为庚妻，则乙前丙与巳为媒。辛为丙妻，则辛前壬与亥为媒。丁为壬妻，则丁前庚与申为媒。癸为戊妻，则癸前甲与寅为媒也。

日干所克干神为奴婢。如甲乙日戊己，丙丁日庚辛之类，总之干属外，支属内，外翁姑、外甥、奴婢皆以干言。

媒辰所合为亲家。如申为媒，则卯为亲家，乙庚合也。巳为媒，则戌为亲家，丙辛合也。亥为媒，则未为亲家，丁壬合也。寅为媒，则未为亲家，甲己合也。

子日见亥，寅日见卯，日辰同气，为本家人。子见丑，丑见寅为邻人。

十二支类神不就日干而言者：

子为子息渔屠儿，丑为贤者又僧尼。

寅婿道士更胥吏，卯术沙门长子宜。

辰为魁卒凶顽恶，巳朋长女为窑皂。

妇人宫女蚕姑午，姑姨舅妹小吉时。

申猎医巫银铁匠，少女婢妇姐从魁。

卒奴吏官仆凶戌，幼子寇盗亥宫推。

凡占动众，三合为兄弟朋友之众，同类为眷属之众，戌为部领之众，反吟连茹牵连之众。

亥中木为功曹太冲之父母，甲中木为兄姊，辰中木为弟妹，未中木为外孙。

寅中火为太乙胜光之父母，丙中火为兄姊，未中火为弟妹，戌中火为外孙。

申中水为登明神后之父母，壬中水为兄姊，丑中水为弟妹，辰中水为外孙。

巳中金为传送从魁之父母，戊中土为兄姊，丑中土为弟妹，辰未中土为外孙。故曰万物比类，以观亲疏也。

假令正月甲子日辰时上，是功曹临未为发用，上克下，与日比，将得天后；传见从魁，将得勾陈；终于天罡，将得元武。以此占人法，忧外孙，事因妇女斗讼相伤，终到亡遗偷盗。他仿此。

甲乙日日干及寅卯发用为己身同类，占寅为兄，卯为弟，寅中甲为姐，辰中乙为妹，亥中甲为伯之兄弟，未中乙为叔之兄弟，子为父，亥为母，亥中壬为伯，丑中癸为叔，申中壬为长姑，辰中癸为小姑，申为祖父，酉为祖母，巳中庚金为伯祖，戌中辛金为叔祖，丑中辛金为祖姑，未墓为妻，辰为继妻，丑为妾，戊为婢妾，土生庚申金为媒人，午为男，巳为女，寅中火为兄之男女，未中火为弟之男女，戌中火为姐妹之男女，生祖者为曾祖，生曾祖者为之高祖，男生者为孙，孙生者为元孙。

凡十二支中亲属论者不一，姑两存之。如甲乙日有取子阳水为父，亥阴水为母者，有取子中癸水为母，亥中壬水为父者，余说类此。

《观月经》新故卦

凡事知新故，得之变生死。

五阳德自处，

甲丙戊庚壬各以本干为德，故曰五阳德处也。

五阴德改移。

夫自处德妇从夫，德以阳为正。

甲为己德合，庚与乙为德。丙与辛为宜，丁德配在壬。癸德配在戊，生死后篇推。甲生原在亥，未是死根基。丙生寅上是，死戌是分离。壬壬生传送，天罡见死悲。庚来生太乙，大吉死无疑。生加日辰上，凡事焕为新。死加日辰上，凡事更无新。

假令甲乙日登明加甲上，为新，故曰焕为新。如今日甲乙小吉加甲，为故。刚日以本干之生为新，死加日辰为故，故曰更无新。

前篇论生死，后法五行中。新来推旺相，

凡事旺相加日是新事也。

休囚死后终。

凡休囚死加日辰是旧事也。

其气两相见，新故一半通。

或曰日上旺相气，辰上休囚死气，其物新故相半，故名新故一半通也。

传中先见者，此法续无穷。

凡四课三传先见者知新故，便以日辰推之，故曰传中见事续无穷。

《心镜》

新故阴阳不易分，刚柔异类辨斯文。刚日用阳及有气，是物装成不染尘。

刚日用起阳神及有气神加日上并主生气，曰物乃是新物。柔日用起阴，及无气神加日上，并主死气物，是旧物。

柔须求德看临日，乙德居庚土是因。大吉临干为死旧，天罡加日是生新。

假令乙日是柔，即乙德在庚，生于土，天罡加日上即生新物，大吉临干上是死旧物也。

《袖中金》

刚日用起阳及有有气神加日，并主发物类。柔日用起阴及无气神加日，并主死物及为旧物。旺相加日辰为生新，囚死加日辰为旧。

拘钤卦

十杂拘钤，支干配合色数，以四时休旺断之。数目颜色言倍者，加一倍也。言进者一十进一百也。

甲子日亥将寅时占

午蛇

卯勾

子白

蛇 阴 后 常

午 酉 申 亥

酉 子 亥 甲

青勾六朱

寅卯辰巳

空丑　　午蛇

白子　　未贵

亥戌酉申

常元阴后

此午克酉为用，午是九数，酉是六数，色从赤白。春月火相数，宜加倍。甲己子午九，乙庚丑未八，丙辛寅申七，丁壬卯酉六，戊癸辰戌五，巳亥无干四。此一节论走失、远近、物类多少，依此推之。甲己半青黄，乙庚碧绿竹，丙辛带赤白，丁壬暗惨黑，戊癸灰黄样，大干中洲版本作“天子”十敝居。

酉白子纯黑，卯青午赤逐。辰戌丑未黄，寅来绯碧服。申主白黑色，巳上斑点绿。亥来淡淡青，发用为骨肉。先乃穷颜色，次神言数目。正月甲子日，寅时来买卜。胜光加酉支，上下相驱逐。下神本白色，上神赤不黑。上神其数九，下神本管六。六九五十四，地里宜数足。旺相倍加进，囚死退数目。休者五十里，

囚死者，五十四里之半也。旺相五百四十里。

不离反与覆。贼盗依数推，万数悉皆卜。六十四卦中，从头尽检束。圣人言会者，神仙见骨肉。

午蛇

卯勾

子虎

蛇 阴 后 常

午 酉 申 亥

酉 子 亥 甲

寅卯辰巳

丑　　午

子　　未

亥戌酉申

《观月经》始终卦

诸卦推始终，此卦最为良。初传为始位，末传是终乡。始吉兼终吉，万事太无妨。

初凶末有吉，从空喜并强。

初传囚死刑害，天空朱雀，是初传凶。末传见吉将三合、六合、青龙，主喜事从空而来也。

始吉终不善，先喜后乖张。

初传见吉将良神，末传见三刑六害凶神者，主先吉后凶也。

始吉终见破，遇克却馨香。消息皆如此，论情道理长。

克末破也。

《心镜》

始终之卦再临时，神将相传为正义。始吉终凶终不善，先凶后吉庆相随。善恶等分无咎举，首末俱吉福大奇。中末克初无不利，始往克末忧害身。三传相生万事成，若或相克为鬼贼。

用神生旺，吉凶为方来，囚死为已往。

《袖中金》

论三传初中末，即事有创始，在成终，方为始终有全。凡初传凶，终末吉，能解之。三传凶，行年吉，能解之。三传行年尽凶，则凶不可解也。

《曾门》

始之与终，传自相穷。进退轻重，何喜何怒。始吉终吉，自穷于吉。始凶终凶，自穷于凶。始吉终凶，先吉后凶。始凶终吉，先凶后吉。神将俱和，是为大吉。相克不和，名曰大凶。

《定章》曰：终始即初终二传，以见吉凶。神将俱和，如子归母为吉。神将不和，即仇怨为凶也。

六壬大全卷十终

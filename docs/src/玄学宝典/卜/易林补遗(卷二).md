---
title: 易林补遗(卷二)
editLink: true
---

## 《易林补遗》卷二

女卜男婚章第十一(以官爻为主，应象为凭。)女卜男婚当用官，财兴子静是良缘。

女占夫，以官爻为主，官旺为佳，鬼空莫用。

又嫌子动伤官，所喜财兴助鬼。

妻看内爻夫看外，世为女体应为男。

女占男，反取内为妇外为夫，又以世为妇应为夫。

夫择妇兮阴应美，妇择夫兮阳应欢。

阴阳得位方和合，纵然交错乐长年！夫聚妇，世阳应动为得位。

女嫁男，世阴应阳为得位。

或内阴外阳者，亦同。

若得阴阳得位，喜悦无穷，纵然阴阳交错，也主欢谐。

女家择婿章第十二(以子孙为主，官鬼为凭。)将女招夫继子祥，必须兼看结婚章，内阴外阳称大吉，鬼旺财生夫妇昌。

赘婿者，比同继子也，却与婚姻章同看。

卦中内外或世应，必须得一阴一阳，方为良配。

如遇纯阴纯阳，决不可就。

倘若财鬼不全，又不宜也。

父母忌神愁发动，子孙用象怕空亡，世应变空难送老，六冲之卦岂绵长。

父母为忌神，不动为吉。

子孙为赘婿，空则非定，又不宜动，动则犹恐妨夫。

子孙虽动，而财亦动者，助鬼无妨。

又论世为己应为婿，皆不可空。

世空者，自有遣归之意。

应空者，婿无久恋之心，世应皆动，后必有更，但遇六冲丝毫莫用。

合处逢冲及变出六冲，主始得和谐，后当分拆。

后嗣有无章第十三(以子孙为主，不遇绝空克破为佳。)欲知向后生儿否，切忌福德犯空亡，不论阴阳太衰旺，卦有其神定吉昌，静废伏藏迟可立，交重出见早成行。

问后嗣者，须看子孙，若落空亡，再寻伏象，伏子再空，却看动爻化子变出更无，必有绝嗣之叹。

子孙不论阴阳衰旺，如在卦中又不值旬空月破，决然有子有孙。

要问得儿迟早，须观子象与衰旺相或动而来速，休囚或静以来迟。

又云：出见早生，伏藏迟育。

兄弟值年方废贺，福临胎养一般详。

子如衰绝者，待兄弟值年可生。

子若旺相者，临胎养之年可得。

卦若无子者，候子孙值年方育。

且如辛丑年正月申日，问何年得子？卜得鼎卦，此卦子孙太弱，理合来迟，直待乙巳年受孕，又遭小产。

然虽兄弟值年，盖为子临绝地，故此难招，再候丙午年生合用爻，方得成宗之子也。

又如甲申年二月子日，问何年得子？卜得师卦，此卦子居旺地之，主早生，果应乙酉年怀胎，丙戌年得子，益为子孙属木，木胎在酉，木养在戌，故此酉年怀胎，而戌年育也。

又如己亥年四月丑日，问子有无？卜得大畜卦安静，此卦六爻无子，喜伏在艮卦申金子孙在三爻辰土之下，飞能生伏，必有其儿，还嫌子不透出，故见迟生，直待戊申年，子临太岁方得有成家之子也。

世空本体多柔弱，应空室命少儿郎。

世爻为自己，若落空亡，便主精阳不足，还须医药调和。

应多为妻室，如临空地，便推妻命无儿，理宜娶妾。

世应皆不空亡，子独陷者，此乃天命无儿，非人力所定致也。

衰子化空或化绝，纵然得后复遭伤。

卦虽有子，合值休囚又之父母、或化绝或化空者，纵得其儿，后遭刑克。

怀胎虚实章第十四(以子孙胎爻为主，青龙天喜为凭。)夫卜妻胎辨子孙，子占母孕弟兄寻，他人代问推龙喜，父母求之看福神，此定用爻宜上卦，若逢空地孕非真。

夫问妻胎，及尊长父母辈占，皆取子孙为用。

若子占母孕，不看子孙反评兄弟。

他人代卜，当察应爻及青龙天喜是也。

凡占胎孕，必得用爻上卦不值空亡，便言实喜。

用如落陷，又无青龙天喜动者，决是虚胎。

忌神旺动胎难保，第二爻辞怕鬼侵，胎空子破官爻动，祸作灾生喜不临，子旺龙交天喜照，身安体泰腹怀妊，自古淳风收大畜，今来涣卦内藏人。

问妻胎，以子孙为主，父作忌神。

占母孕，以兄弟为凭，鬼称忌客。

卦中虽有用爻，若被忌神动者，难保其胎。

第二爻又为胎，忌临官鬼，二爻若值空亡，用象又逢月破，官爻再动，定主生灾，决非怀孕。

若得子孙旺相、及青龙天喜交重，必主怀胎，孕妇自然康泰。

淳风先师所收大畜之卦，人若占之必为喜兆。

愚意又收风水涣卦，涣字腹内有人，故怀六甲，试无不验。

安护胎息章第十五(以胎爻为主，福德为凭。)若欲安胎，喜子孙之静伏；如求定产，忌官鬼之交重。

凡卜安胎之事，须看子孙静旺尤吉，虽动化生无咎。

倘之败绝，或化父母者，胎必难安，其中最喜鬼空为妙，官如发动，定见连遭。

子破焉能足月？胎空岂得成人？六冲则堕胎目下，六合则全孕怀中。

子孙爻为孕，第二爻为胎，二者如有一爻值旬空月破者，必主堕胎。

卦值六冲，日前小产；爻逢六合，月是胎全。

鬼象乱兴，必求神而可疗；子爻不破，须服药以方安。

官鬼为神司动出交重，速宜请祷。

欲定何神作祟，细详鬼祟章中。

子又为医药，不临空破却要求医。

要问安胎定日，财生胎合鬼冲伤；欲推小产到时，父值鬼临子败绝。

安胎者，须得子孙值日，自然制鬼生财、或逢日合二爻，胎当安逸。

又论小产到日，与生产大不相同，反取父官值日、或子孙临死绝败时，小产可知也。

虎动龙空方坐草，子冲胎破却临盆。

小产到日法有数端：白虎动青龙空、冲胎爻冲子象，俱决可生。

产母吉凶，财兴初爻详的确。

儿胎动止，子同二位察分明！初爻为产母，喜临旺相，忌值官爻。

妻财为孕妇，大怕空亡，更忧变鬼。

子孙与胎爻皆宜静旺，忌犯空冲。

收生保产章第十六(以应爻为主，财象为凭。)收生之妇应爻寻，次把妻财作用神，喜见生身生产母，忌逢克世克儿孙。

稳婆取应爻为主，次看财爻，此二爻内，若得一爻生世生子、又生初爻，方为大吉。

如来克世克子，或克初爻，必有所害，不可用之。

初为孕妇无伤吉，鬼发兄摇祸必深，财破应空谁赞美，单占如此定原因。

初爻为产母，世爻为主人，子爻为儿女，皆不可受应爻财爻之冲克，财应二象如克初爻恐伤产母，如克子孙，恐伤儿女；如克世爻，不过心怀欺诈；相冲亦然。

卦中兄弟官鬼皆静，则吉；动必有殃。

若遇应空财空、或月破，斯人无力，还宜更换，独占坐妪此论。

生产卦中推此妇，五爻二间断其人，自占如克身和世，坐妪当怀害己心，夫问若伤财与应，稳婆每恐损妻身，初爻不受其爻害，任用毫无恶计侵。

生产卦中兼看稳婆，都又不取财应二爻为用，反将五爻为稳婆，间爻亦为稳婆。

孕妇自占，世为本体，如被五爻或间爻克制，身受其伤。

夫占妻产，又取财与应爻为主，倘遇五爻与间爻伤财克应并伐初爻者，切莫用之。

六甲生产章第十七(以子孙长生为主，世临胎养为凭。)夫同妻胎财莫陷，子为儿女要兴隆，交单是男重拆女，复论谁父包在中，阳象包阴生少女，阴包阳象产婴童。

夫古妻产财作妻身，不落空亡便为大吉，子孙为儿女，若遇旺相生扶，便曰儿无关煞。

要决是男是女，先看动爻，卦中阴动变阳为男，阳动变阴为女，倘然阴阳皆动、或六爻安静，难以定之，便收阴包阳是男，阳包阴是女。

如或阴阳又不相包者，方取子孙，值单为男，临拆为女。

惟有交重二爻动必有变，交虽属阴，变为少阳，成男；重虽属阳，变为少阴成女。

设若卦又无子者，便取伏卦子孙，阳即包阴也。

又各自相包者，内外二卦也，且如坎卦阴包阳，离卦阳包阴，此乃各自相包也。

且如五月丙午日，占男女若何？卜得未济卦安静，此卦有内外二子皆临相地，况得日月生扶，该怀双孕，内卦阴包阳是男，外卦阳包阴是女，此卦阳在先而阴在后，果得双胎。

先生男而后女也。

又如四月辛未日，问男女？卜得归妹卦，此卦阴阳既不相包，六爻内有无子象，伏出兑家亥水更值旬空。

难分男女。

岂知互成既济，止取互卦，外宫坎水正配兑家子孙，坎曰中男，果得男子也。

要知何日来分娩，还看何旬胎遇空。

近取动爻临白虎，弟兄值日月喜匆匆，世居胎养方能至，子入长生到亦同，内外三爻无福德，日时遇此面相逢，孙藏墓库宜开销，福陷空亡喜值冲！占生产到日，先看何旬胎值空亡，世爻临胎养之日到也。

若卦无子者，待子孙值日方来，如卦有子象，正值休囚，待兄弟值日、或子遇长生方到。

若子临绝处，遇生扶日可到。

子若落空待日辰冲子，方生。

子如投墓，待日辰冲墓，方来。

若遇白虎动，近日当生。

卦值六冲，到达其甚速。

坐草临盆嫌动鬼，胎前产后忌摇兄，财临月破焉宁室，子犯旬空难继宗。

夫占妻妾，财是用神，若临月破旬空，当有产难。

财虽上卦，变出兄爻、或卦中兄动，日月又不生扶，亦当妻患。

财如旺相，鬼不交重，腰主临盆有庆，坐草无虞。

子孙为儿女，如临空绝，虽育难招。

子虽上卦，倘遭父动来伤，岂得长成？产妇自占忧世绝，随官入墓祸重重，吉神旺相扶身吉，凶象交重克世凶！占自身，以世爻为主，逢生则吉，遇克则凶。

凡犯随官入墓、助鬼伤身必遭产厄。

鬼若空亡，又得吉神生世，终见康宁，如逢鬼煞动来冲克，祸难逃矣。

选择乳母章第十八(以应爻为主，财象为凭。)凡求乳母应爻详，次察妻财莫受伤，应象临官多病疾，财神变鬼岂安康。

占乳母，先看应爻，次观财象，切不宜临在旬空月破之中。

应如值鬼、或财变官爻，此妇多生病疾。

卦无亥子终无乳，爻有儿孙定有祥，更怪应来冲克子，若然生福永无妨。

凡占有乳，专看水爻，卦无水象，其乳必无。

虽有水爻，若变土者，必主先有后无。

水若化金化旺，必然先少后多。

卦中若得重重水透，又见金兴，乳必有余。

子孙为男女之爻，莫居空绝，如逢生旺，子必有成。

应爻冲克福神，儿遭妇害。

子得应爻生合，抚子有力。

六冲上下无缘分，父母爻兴子受殃，鬼若发时终有祸，兄如动出耗非常，应鬼咸池同伐世，倘遭暗计主须防。

但遇六冲，决然不相。

纵然合处逢冲、或变出六冲者，皆当有始无终。

卦中父母之爻大不宜动，动则赤子遭屯，官鬼交重，多主咭咭。

带朱雀，易惹闲非。

同玄武，潜窃衣资。

白虎灾延此妇。

腾蛇惊及婴儿。

兄弟动，多费资财，倍加衣饰。

又论世为家主，应为乳母，应如带鬼及咸池动来克世，主贪淫，恐遭暗计。

婴童否泰章第十九(以子孙为主，不遇绝空克破为佳。)婴童卦取子孙爻，不落空亡便可招，化绝化空兼化克，虽观花吐未成桃，如临绝地逢生助，纵见灾危命必饶！占儿女，子孙为用爻；兄占弟即兄弟为用爻，用爻若临空，决难长大。

虽有用爻化出空绝、或化忌神或临月破，目前虽有，岂得成嗣。

用如逢绝，却遇生扶，只恐多灾，决非伤命。

父母最嫌逢发动，弟兄能喜值重交，财兴此子身还弱，官动其男病未消。

父占子，父母为忌神，宜静不宜动。

兄弟为元神，宜兴不宜绝，卦内妻财动，则泄子孙之气，儿体欠安。

官鬼为仇神，动则多关多煞，静则无病无忧。

如兄占弟又不如此定之，兄占弟者，兄为用爻，鬼为忌象，父作元神，子当泄气，财作仇神，各有喜忌之分，不可一途而取。

助鬼伤身儿不旺，倘生残疾数难逃。

卦逢助鬼伤身，用象又临绝地，元神不动，定遭疾厄缠绵。

用之兄弟加朱雀，长大忧纵徒赌客交。

主象旺生龙贵照，定然日后显英豪。

用爻无气，况临朱雀变为兄弟，长成之日倘交无益之人，变化呼虞之子。

主象如逢生旺又带青龙贵人，后来必成大器显祖荣宗。

出继男女章第二十(以用爻为主，应象为凭。)欲将男女更名姓，须向爻中福德查，父发鬼摇灾又讼，兄兴子旺锦添花，兄将弟继求兄旺，父动生兄福转加。

将男继出，女亦同推。

若得子孙旺和兄又来生，继之得吉。

子若逢空，终难长大。

如逢父母或官鬼动出，必患多灾况生口舌。

如见父动而兄又动者，此子贪生忘克，反获佳祥。

若兄将弟继，不看子孙，反取兄是用爻，莫居空绝，若得父母动者转添吉庆，惟独官爻动则更忌。

卦得归魂宜暂继，游魂多变莫从他，相冲相克居难久，相合相生继不差，应位若逢空破进，此人非是育儿家。

归魂乃归乡之象，但可继名不宜长久。

游魂乃迁改之兆，去后终多变易，凡占以世为我，应为他，若世应皆动，必有更张，又不宜相克。

世克应还可，应克世非宜。

若遇六冲，毫无缘分，切莫继之。

若得世应相合，必能久处，再遇相生，尤加和悦。

倘然合处变冲，始相得而终见分离。

应位若临旬空月破者，此人救已且不瞻，而奚暇子挈人乎？承继绩嗣章第二十一(以子孙为主，应象为凭。)凡人承继男和女，僧道传徒理亦同，但喜子孙逢旺相，不宜父鬼遇交重。

儿临月破多灾疾，应值旬空少始终。

凡继男女及僧道传徒，皆以子孙为用爻，逢旺逢生则吉，遇空遇破则凶。

父母动，子命不长。

官鬼兴，灾生不测。

应若空亡决难久远。

世应两爻忧尽发，正之二卦忌相冲，福神冲世终非吉，日辰克子断然凶，六合后嗣年代远，游魂欲变两三重。

继子传徒，切不宜世应皆动，动则有更。

又不可世应皆空，空须不久。

卦值六冲，定主父南子北，岂得相谐？变出六冲终无结秀，子孙爻不宜冲世克世，又不可被日月来伤，如得六合之爻，便得永年和悦。

合处逢冲，后当改变。

若犯游魂之卦，决主往来不定，多见变迁。

更名顶籍章第二十二(以世爻为主，官鬼为凭。)欲顶他人籍与名，六冲定见叹吁声，世空世破咸非就，官绝官亡尽不成。

凡改姓名及顶他人户籍主不成。

更此官名宜鬼旺，顶其店业要财兴。

兄临雀动伤身世，犹恐傍人举斗争。

世不空冲官不陷，事当圆就永无更。

在官顶补姓名，尤要官爻旺相，又不可鬼克世身。

顶人艺业，还求财象兴隆，不拘公私更改，兄爻独发难成。

纵然乱动，兄带朱雀动来克世，或应带朱雀来克世者，必有傍人举首争夺成非，世爻兴官爻若皆不空冲破绝，事事皆成无谋不遂。

平生学艺章第二十三(以妻财为主，世应为凭。)业无大小贤愚，岂不从师；事有败成去就，还须问卜。

凡习三教之流师同伯叔，如得椿萱旺相，法必训详父田，如逢旺相或来合世生身者，必获全传。

或习诸般技艺，先观兄弟次看应爻，此二象若一空亡便无承受。

金银铜钱之工，值干兑酉申而最吉。

竹木芦藤之匠，得震巽寅卯以为佳。

造败鱼盐酒醋，利入坎宫。

裁成袖绢绫罗，喜临离象，采石樵山须见艮，土工泥作要逢坤！将本营生，子动财明终发达，空拳技艺，财摇鬼旺必兴家。

身佐官僚，世怕鬼爻冲克。

名开行次，身宜福德生扶。

凡人习业，各有所分，将本者，财为主象，子作元神。

空拳者，官是用爻，财为助主，郑在官人役，虽宜官鬼兴隆，冲克世身大忌。

牙行生理，最要子孙旺则广招千里，空则门纲雀罹。

卦中虽有子孙，应若逢空，亦无客至。

凡习经书，父须生旺。

若求官职，鬼莫空无。

祝巫大利官兴，僧道惟宜子旺。

习儒业者，父母为用。

求功名者，官鬼为用。

祝巫者，迎神召将照马关亡之类，亦用官爻。

惟僧道之流，子孙为用。

凡用爻皆宜值旺相，各忌空亡，旺则事事有成，空则般般不就。

诸般道术一应生涯，皆把财为衣禄养命之源兼推子乃福神发家之主。

诸般艺业，皆宜财神兴隆。

财若空亡，利资必绝望矣！无鬼必无头无绪，游魂必游去游回。

世犯旬空，自有更张之意。

应遭月破，师无传授之心。

蹇遇六冲，彼我无情难习业。

幸逢六合，师徒相得却成功。

一应徒师习业，不宜卦内无官鬼。

若逢空，事无头绪，卦值游魂，往返不定。

又看世为己应为师，皆不可值旬空月破，又不宜卦值六冲。

世应若不空亡，又遇爻逢六合，定主师徒相得事必成功。

欲择明师，未知曲直，当占易卦，便见虚真。

五经定肄章第二十四(以父爻为主，五行为凭。)五经无不看文书，金作春秋木作诗，水是书经火礼记，土爻为易少人知。

凡读书经，须详父母，旺则有成，空则无益。

止卜一经，单推父母，不论五行，混卜何经却要五行分别。

父临申酉，宜读春秋，母在火爻，利宗礼记，木视毛诗最妙，土观周易为佳，易经若也为儒业，土象兴隆最及时，父母若登申酉位，必在春秋折桂枝。

总卜读经之事，要知功名发在何经，父属土爻，必在易经高捷，如居金位，春秋定占高魁，其余仿此。

财子同兴难及第，平生虚费枉从师，父官两旺修文吉，名播京机作总司。

从经之士，最忌妻财子孙发动，偏宜父母官鬼兴隆，父化父，后有败经之变。

父化官，必成显达之荣。

父化财必始勤而终怠，化生则文墨转佳，化绝定心慵意懒。

求师训迪章第二十五(以文书为主，八卦为凭。)延师习学，应爻莫下空乡。

教子修文，父象休行绝地。

财动则其年少益，父空则此岁无功。

应爻为西席，父母为文章，此二象皆要兴隆，应陷应冲，皆主半途而废，父空父绝，必然训诲无功。

财若动时，一年虚废。

四刑四极四冲爻，常往常来常改易。

四刑四极四冲者，总是六冲之卦，从师遇此定然彼我一缘必难终始。

主卦虽然相合，倘如变出六冲，春夏虽然相聚秋冬定见分张。

东家多退悔，世必家亡，西席有更张，应还发动。

世应皆空，彼我无终无始。

凡占以世为主，应为实。

世空，主不敬，实自当疏慢，应动，实菲向主，彼必更长。

世应俱动，各有变心，世应俱空，两无眷恋。

若得相生相合，定然宾主和谐。

父旺持身，倍加学问。

兄强立世，多废修仪。

父母旺相，日进其功，更来生世生身，尤多教益。

如逢兄弟发动、或值世爻，束修倍费。

卦若游魂，自后他心能有变。

应如月破，将来彼体岂无灾。

卦若游魂，彼必坐身不定。

应临月破，将来彼体岂无灾。

卦若游魂，彼必坐身不定，应临月破，或应或命随官入墓，其人定见灾殃，或遭词讼。

内外得乾坤离卦，经书开锦绣奇文。

干乃六龙之寝，坤离又作文章，故此儒士遇之，便能上进或内或外，三中得一为佳。

如十纯干、纯坤、纯离者，卦名虽吉，只怪六冲，故不用也。

凡熟此篇，变知其意。

求馆开设章第二十六(以世应为主，财福为凭。)觅馆招贤怕世空。

应空岂得遇东翁，父空书馆终非美，才陷修仪甚不丰，世应不空须有望，变成冲散定无终，无官之卦休寻访，无馆之年为六冲。

凡图书馆，世为自己，应为东家，父为书馆，子为书生，财为束修，鬼为荐馆之人，兄乃同胞之士，世空不遇尊从，应空无东纳。

父空难逢美馆，财空修体轻微。

子空门弟不多，鬼空无人举荐，兄空无人抢夺，身空居处不安，诸空稍可推，得世应不空终须有望。

凡值六冲之卦或无官鬼定无馆也。

如合处逢冲或变出六冲，虽见成就，其年定主不终。

游魂迁改它图吉，归魂乃旧胜西东，那日扶持生合世，便教宾主两相逢。

问迁更、游魂大利，占守旧，反要归魂，要知那日成关，还详父母。

卦中无父，但逢值日方在。

如有父爻旺，求墓合之时。

衰取旺生之日，又看何日生世、空世亦可成关。

相资寓所章第二十七(以父母为主，世应为凭。)习学修文就馆中，相资却兴寓居同，父宜旺相身宜旺，世莫空亡应莫空，鬼忌动兴财忌动，贞嫌冲破悔嫌冲。

凡占就彼相资附学寓居同断，皆要文书旺相，不宜世应空亡。

世空身有阻，纵去无功。

应空，彼不容，纵容无益。

父若空亡，经书虚费。

财动恐伤文书。

鬼动倘招灾祸。

卦值六冲，决难谐就。

如合处逢冲及变出冲者，始虽相得，后必改更。

无官来往皆难就，无父经书尽没功。

一卦无官，不能成就。

六爻无父，枉费勤劳。

更论乾坤离卦体，三中得一妙无穷，六爻安静无绕舌，一卦游魂不始终。

常人寓处不论卦名，财动父空俱不足论，只忌六冲、鬼动、世应空亡，惟有书馆如前继。

又取卦名方知有益无益、或内或外，干与坤离得逢一象者，文添锦绣。

若六爻安静，并无闲扰来干，卦见游魂，心常改变。

应克用爻休寓此，外生内象却亨通。

世为本家，应为别宅，又以内卦为本方，外卦为他处。

凡卜相资附学，不可不辨用爻。

若问儿孙，子为空象。

如占自己，当看世爻。

用受应爻或外卦来克，必被欺凌。

如来生合用爻，大得维持之力。

雀临兄动闲非起，武带官摇盗贼逢，白虎居官灾病染，青龙值父显光荣。

附学寓居，最嫌官鬼，静则无咎，动则生忧。

临朱雀必有闲非，化兄弟反当欺诈，兄临雀动亦然。

鬼加玄武之爻，须防失脱。

逢白虎，忧染灾屯。

遇腾蛇多惊多怪。

见勾陈，须防跌蹼，作事迟疑推阻。

青龙当分生克，生世则文中显贵，克世则喜处生悲，不惟青龙一兽，但若官动克世，又有五行金鬼来伤，恐被刀伤斧割。

木官来克，克须防梁折楼塌。

水忧上漏下漏。

土愁壁垣倾。

火防回禄。

巳恐蛇伤。

鬼爻不动克世，皆不言他。

复推财带咸池，休贪美色，助鬼伤身亦然。

惟有父值青龙，文增光彩也。

应举科名章第二十八(以文书为主，官鬼为凭。)懦童进学兼科甲，独忌文书空与伤，有父无官还及第，有官无父岂为良。

凡占进学并科甲，取父母为用爻，如临旺相，必占高魁，纵值休囚，若得变爻或日月生扶，亦当进取。

倘若父值旬空月破之乡，名难登榜。

又论未试之龙，及试后在弥未及阅录之先占者，虽凭父母，又重官爻，尤忌子孙发动。

阅卷之后将出案时，惟恐父母不用官爻卦中有父无官也，须得第卦内有官无父，未得峥嵘。

鬼兴助印名书榜，财动伤文空返乡，官值世爻财静旺，父临月建定帮粮。

凡占懦业，父作文章鬼兴生父，似时雨滋苗，财动伤文如秋霜杀草。

若得官爻持世、或值太岁日辰财又旺而不动，卦无兄弟交重，父母再居旺地，考占优等帮补驰名。

官父纵然旺相又遭兄动财空，虽居首等未得帮粮。

若还中后占廷试，方取官文二位强，财子静安无阻滞，兄爻独发未能昌。

凡占乡试、会试，先察文书，次推官鬼。

如卜殿试及考入翰林，先看官爻，次评父母，故此官文二象，皆要兴隆。

若值空亡，未能高显。

大忌子摇，次嫌财动。

兄爻独发，定见阻挠。

兄鬼同兴，不须畏忌。

卦如无父无官鬼伏出其爻吉祥，日月若临官印者，福财纵动也无防。

文书、官鬼皆是用爻，卦中缺一须看伏神。

伏若再伤，又评日月。

如有此爻，定然昌吉。

日值文书何忧财动，月临官鬼谁怕子兴。

卦内父官有气又逢福财，白虎皆摇身虽荣贵，即便无忧。

仕宦升迁章第二十九(以官爻为主，世象为凭。)官职升迁子莫刚，唯求官鬼动为良，值生值旺当迁转。

临陷临空且守常。

鬼化子字忧调降，官连财位沐恩光。

凡占升迁，须评官鬼，子乃忌神，不宜发动，官为主象，最利交重，若临生旺，定主高陛。

如值空亡，未能迁转。

官化子孙，非降即调，卦中财子动亦然。

若还财子同兴转助官爻，又不降调，官若化财平陛品级，官化进气官爻，又主重超美职。

财之福象加爵禄，妻变兄爻减俸粮，卦得归魂还复任，游魂迁转在他方。

妻财为俸禄，财化子孙加衔赐禄，变成兄弟罢俸减粮。

若卜归魂，还当复任，归魂化归魂，理应致仕，如遇游魂官又旺者，必陛别省。

游魂化游魂，陛后再陛远处。

世空未得高升任，财动还须佐帝皇，鬼变退神宜致仕，化居墓绝早还乡。

世爻为自身本官，自卜当察世爻，世若空亡未能迁转。

他人代卜，又不取世爻为主，专看官爻，若得财动生官，自然显达。

鬼爻若化退气或变入墓绝之中，莫望陛迁，远归田里。

欲知何月官陛处，遇值逢生喜报祥。

欲决何时迁转，推评官鬼旺衰，旺则高承升在尔，衰则待生旺之期。

若六爻无鬼，后查那月临官，便知迁陛决矣！袭求武弁章第三十(以官爻为主，世象为凭。)动业赞皇猷，鹰扬渭水；簪缨绳租武，虎拜枫宸。

大凡袭爵承官，皆沐君恩祖阴，欲识利名显晦，远凭卦象推详。

献策请缨，父象要兴财忌动。

从戎比试，世爻喜旺应宜衰。

献策论者，专看文书，父旺必然高中，父空，岂得成名？父若不空又嫌财动。

若交锋者，又凭世应，世旺应衰他必弱，世衰应旺彼当强。

世克应则大胜，应克世则难赢。

受荫袭封，喜遇贵乘禄马。

买官进爵，恢逢龙聚财官。

所忌者六冲世陷空徒费力，所喜者六合官兴财旺总如心。

军中占袭职，民间卜官，各忌世空官空、六冲之卦，若得官与世旺，定显威风。

官爻或世爻若带青龙贵人、及卦逢六合，威福更加。

鬼在酉申，耀武扬威膺世禄。

官临干兑，攘夷发夏树奇功。

官爻或世爻如临干兑卦中，或在酉申爻内，俱当名振华夷。

内外卦得兴隆，则功高誉远。

身世爻当衰弱，则力怯机疏。

世旺逢生，勇冠三军蒙上赏，官兴得助爵尊一品沐殊恩。

世逢日月克冲，戈戟最为下辈。

身遇岁君生合，战征场内作高魁。

武职行中，若得内卦外卦兴隆，世爻应爻旺相，定然势压旁疆。

世旺再逢太岁，或日辰月建生扶者，勇冠三军。

世若休囚，卦不旺相，当推无力无能。

又被日辰月建冲克世爻者，提拔全无，反遭弹劾，岂得驰名于军伍？其中又看官爻，旺则声名显赫，空则劾削兵权。

世带青龙，名驰朝野。

官居白虎，威振华夷。

青龙为大贵之星，白虎乃兵权之煞，此二兽若得临世临官，定主威扬海内。

子动伤官，难遂参谋之策。

财兴助鬼，能成赞尽之功。

鬼变福乡循降调，官之财地渐陛迁。

鬼为官职，最嫌子动来伤，偏喜财兴助鬼，官变子孙，非降即调。

鬼之财象，迭迭高迁也。

玩占易理玄微，可决戎官之休咎。

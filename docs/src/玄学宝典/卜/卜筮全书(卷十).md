---
title: 卜筮全书(卷十)
editLink: true
---

## 黄金策 三

九、疾病：

人孰（1）无常，疾病无常；事孰为大，死生为大。

占病以官爻为恶杀。

凡病：症候轻重，得病根由，皆系此爻。

独发之爻，亦可以此推之。

火属心经，发热咽干口燥；水归肾部，恶寒盗汗遗精。

金肺木肝，土乃病侵脾胃；衰轻旺重，动则煎迫身躯。

鬼爻属火，心经受病；其病必发热，咽干口燥类。

属水，肾经受病；其病必恶寒，或盗汗，或遗精白浊类。

属金，肺经受病；其症必咳嗽虚怯，或气喘类。

属木，肝经受病；其症必感冒风寒，四肢不和类。

属土，脾经受病；必虚黄浮肿，瘟疫时气类。

若鬼爻衰弱，病必轻；旺必重。

安静则稳然安卧，发动则煎逼急躁。

若在坎宫，中满血虚兼湿毒；如当离卦，内虚眼赤及尿黄。

坎象中满，故主中满；离象中虚，故主内虚。

然坎宫属水，火鬼主血虚，水鬼主湿毒。

离宫属火，或火官主眼赤，水鬼主尿黄。

坤腹乾头，兑必喉风咳嗽；艮足震手，巽须瘫痪肠风。

鬼在坤宫，腹中有病。

火鬼：必患腹痈。

水鬼：腹中疼痛。

动化财爻，或财化水鬼，必患泻痢。

土鬼：则是癖块，食积，或沙胀蛊症。

木鬼：绞肠痧痛，或大肠有病。

金鬼：胁肋痛。

在上，胸隔痛；在下，腰痛。

此鬼在坤宫断法，其诸卦仿此推之。

螣蛇心惊，青龙则酒色过度；勾陈肿胀，朱雀则言语颠狂。

虎有损伤，女子则血崩血晕；玄武忧郁，男人则阴症阴虚。

螣蛇鬼：则坐卧不安，心神不定。

青龙鬼：则酒色过度，瘦弱无力。

勾陈鬼：饱满肿胀，脾胃不和。

朱雀鬼：狂言乱语，身热面赤。

白虎鬼：跌扑打斗，伤筋损骨；女人则血崩血晕，产后诸症；白虎血神，故也。

玄武鬼：色欲太过，忧闷在心；在本宫主阴虚；化子孙，男子必阳痿；盖玄武又暗昧之神，故也。

宜通变。

鬼伏卦中，病来莫觉；

占病遇本宫鬼出现发动，得病初即晓根源。

若本宫官鬼不出现，而他宫官鬼出现者，有病必然久伏在身，今因七情四气感冒而发也。

若本宫他宫皆无官鬼，必隐然得病，初莫知何由也。

明夷、观、贲、需、临，切忌世身入墓；大畜、丰、同人、蛊、夬，莫逢财鬼俱兴。

官藏世下，病起如前。

本宫鬼官伏在世下，必是旧病重发。

若伏鬼不伤用爻，而用爻反被世克者，前日病轻，今日反沉重。

如伏鬼刑伤用爻，而用爻反得世爻生扶者，前日病重，今日轻。

用爻：妻病看财爻类。

若伏妻财，必是伤饥失饱；如藏福德，必然酒醉耽淫。

父乃劳伤所致，兄为气食相侵。

鬼伏财下，必是饮食不节，伤饥失饱；或因财物起因，或因妇人得病。

鬼伏子下，必是饮酒过度；或恣（2）行房事。

夏或露卧，过取风凉；冬或伤暖，过穿裘帛；或过修炼养精等药所致。

鬼伏父下，必是劳心劳力，忧虑伤神。

或因动土修造，或因尊长得病。

鬼伏兄下，必是口舌争竞，停食感气；或有咒咀，或因赌博争财得病。

官化官，新旧两病；鬼化鬼，迁变百端。

本宫官鬼，仍伏他宫官鬼之下，必是旧病；或因旧病不谨，变生他症；或新旧两般病。

若遇鬼化鬼，其病进退。

或有变症，或药石驳杂，或寒热不定。

化出文书在五爻，则途中遇雨；变成兄弟居三位，则房内伤风。

鬼化父母，必在修造之处得病。

若在五爻属水，则在途冒雨而得也。

如化兄弟，必因口舌呕气，或是伤食。

若在三爻属木，必房中脱衣露体，感冒风寒所致。

若化子孙，则在僧道寺院，或渔猎游戏所致。

若化财爻，多因伤食，或因妻奴，或因买卖交易得病。

以上六亲化出鬼爻，亦依此断。

本宫为在家得病，下必内伤；他卦为别处染灾，上须外感。

鬼在本宫，家中得病。

在下三爻，必是内伤症候；不然病亦在内。

官在外宫，外方得病。

更在上三爻，必是外感风邪；不然，亦是外科症候。

上下有鬼，内伤兼外感，症候不一。

上实下空，夜轻日重；

鬼在内宫，病必夜重；鬼在外卦，病必日重；内外有鬼，昼夜不轻。

若卦虽有二鬼，一旺一空，或一动一静，必日轻夜重，或日重夜轻。

分上下断之。

动生变克，暮热朝凉。

凡占，动爻为始，变爻为终。

若卦中动爻生扶用爻，而变爻刑克用爻者，其病必朝凉暮热，或日轻夜重也；动克变生，反此断。

凡鬼爻化出所喜爻，所喜爻化出鬼爻，亦然。

水化火，火化水，往来寒热；

卦爻水动化火，火动化水；不拘鬼爻，但有干犯世爻或主象者，皆是寒热往来之症。

卦有水火二爻俱动，亦然。

水旺火衰，寒多热少；水受伤，火得助，则常热乍寒也。

坎宫火动，内寒外热；离宫水动，皮寒骨热。

若带日辰，必是疟疾。

上冲下，下冲上，内外感伤。

上下有鬼，病必内外两感。

俱动俱静，一同受病。

二鬼自相冲者，适感而遂伤也。

如内鬼动，冲外鬼，先伤后感；外鬼动，冲内鬼，先感后伤。

要分轻重，以刑合断之，可也。

火鬼冲财，上临则呕逆多吐；

火性炎上，财为饮食。

故占病，遇火鬼动克外财，必是呕吐，重则反胃不食。

若财带螣蛇，吐上兼虫；财在间爻，则是消渴易饥之症。

水官化土，下值则小便不通。

水官化出回头土克，在本宫内卦，是小便不通。

属阴，是大便不通。

阳宫阴象，阴宫阳象，二便俱不通。

若内卦水克，动加白虎，阳爻是尿血，阴爻是泻（3）血。

白虎血神，故也。

带刑是痔漏。

若患牙疔（4），兑鬼金连火杀；

鬼在兑宫，口中病。

若金鬼化火，或火化金鬼，必患牙疔。

不化火爻，则是齿痛。

金鬼逢冲，齿必动摇。

如生脚气，震宫土化木星。

鬼在震宫，病在足。

加勾陈，足必肿；加白虎，必折伤破损。

土鬼化木，则患脚气。

木鬼，酸疼麻木；水鬼，必是湿气；火鬼，必主疮毒；金鬼，是脚骱（5）膝疼骨痛，或刀刃所伤。

鬼在离宫化水，痰火何疑；官来乾象变木，头风有准。

震遇螣蛇仍发动，惊悸（6）颠狂；艮逢巳午又交重，痈疽（7）疮毒。

离宫鬼化水爻，痰火症候；水动化鬼，亦然。

乾宫鬼化木爻，头风眩晕；木动变鬼，亦然。

震在外卦，勿依此断，可言其病坐卧不安，心神恍惚。

盖震主动，故也。

更加螣蛇发动，必是颠狂惊痫（8）之症，小儿乃惊风也。

逢冲，则有踰墙上屋之患。

艮象为山，山高故也。

更逢火鬼，必患痈疽。

若遇变出土鬼，可言浮肿蛊胀等症。

余可类推。

卦内无财，饮食不纳；

财主饮食。

动化官鬼，其病必因酒饮食而得。

若遇空亡，饮食不纳。

若不上卦，不思饮食。

财临身世，或化财爻，虽病重亦能食。

间中有鬼，胸膈不宽。

世应中间，即病人胸膈处也。

官鬼临之，必然痞塞不通。

金鬼胸肋骨痛，土鬼饱闷不宽，木鬼心痒嘈杂，水鬼痰饮填塞，火鬼多是心痛。

若化财爻，或财爻化鬼, 必是宿食未消，以致胸膈不利。

鬼绝逢生，病体安而复作；

鬼在死绝爻，其病必轻。

遇日辰动爻生扶，谓绝处逢生，其病必既轻复重，将安复作也。

若财生鬼，必因饮食加重，或因妇人重合。

故耳。

世衰入墓，神思困而不清。

世爻入墓，病必昏沉。

旺相有气,无非懒于行动；衰则不言不语。

是怕明喜暗，不思食；爱眠,怕起，懒开目。

更坐阴宫，必是阴症。

用爻入墓亦然。

世鬼入墓，鬼墓临用，皆依此断。

应鬼合身，缠染他人之症；

应临官鬼，刑克合世爻，而世爻在交重之位者，必因探访亲友病而缠染也。

鬼爻属土，是时疫。

用爻临应，必病卧他家。

世官伤用，重发旧日之灾。

大抵鬼爻持世，必然原有旧根。

更伤用爻，必是旧病再发。

否则必难脱体，须用保禳则吉。

卦身持鬼，亦是旧病。

用受金伤，肢体必然酸痛；主遭木克，皮骨定见伤残。

火为仇，则喘咳之灾；水来害，则恍惚之症。

卦中无鬼，以刑冲克害用爻者断。

如金动来克，则木爻受伤，肢节酸痛；木动来克，则土爻受制，皮肉伤损。

余可类推。

空及第三，此病须知腰软；

第三爻无故自空，为腰软；有故而空，或旺相而空，为腰痛；不空，而遇动爻日辰官鬼克冲者，乃闪腰痛也；动空亦然。

鬼在此爻者，亦主腰痛。

官伤上六，斯人当主头疼。

上六。

大抵不惟鬼爻临处受病，被伤之处亦有病痛。

如克上六，当主头痛；克间爻，则胸隔不利。

余可类推。

财动卦中，不吐则泻；

财在上卦动，主吐；在下卦动，主泻。

若逢合住，则欲吐不吐，欲泻不泻；如呕逆恶心，里急后重之例。

木兴世上，非痒即疼。

寅卯二爻属木，寅木主痛，卯木主痒，若在本宫内卦，又是气不顺也。

生僻字注释：

（1）【孰】读音：shu，二声。

意为：谁，什么。

（2）【恣】读音：zi，四声。

意为：放纵，任意。

（3）【泻】读音：xie，四声。

意为：腹泻，很快的流。

（4）【疔】读音：ding，一声。

意为：中医指病理变化急骤，并有全身症状的小疮，坚硬而根深，形状像钉。

（5）【骱】读音：jie，四声。

意为：骨节与骨节衔接的地方。

（6）【悸】读音：ji，四声。

意为：因害怕而心跳的厉害。

（7）【痈疽】读音：yong，一声。

ju，一声。

意为：毒疮。

（8）【痫】读音：xian，二声。

意为：颠痫。

十、病体：

既明症候，当决安危，再把爻神搜索；个中玄妙，重加参考，方穷就里之精微。

先看子孙，最喜生扶拱合；

子孙能克制官杀，古人谓解神，又名福德，占病又为医药。

卦中无此，则鬼无制伏。

主服药不效，祷神不灵。

所以先宜看此。

要生旺有气，不要休囚死绝。

日辰动爻生扶则吉，冲坏则凶。

次观主象，怕逢克害刑冲。

主象即病人。

如占夫，以官为主；占妻，以财为主之类。

又自占，以世为主；代占，以应为主；亦是主象。

刑冲克害，即病人受症候折磨，故怕见之。

若得世爻生合，旁爻扶持，必不至死。

世持鬼爻，病纵轻而难疗；

占病，怕鬼持世，必难脱体。

大象纵轻，亦不易愈。

若用爻有气，子孙当权，目下虽可医愈，日后必不断根也。

身临福德，势虽险而堪医。

用爻为身，乃一卦之体。

若得子孙临之，决然无虞。

纵然病势凶险，自可有救，以药治之，必定痊愈。

用壮有扶，切恐太刚则折；

凡占皆喜旺相，惟占病则不喜。

盖人在病中，必衰弱；纵或素日强健者，至此必瘦，何旺之有？

故凡得时有气，又遇动爻日辰生扶者，乃太刚则折之兆，至生旺日必凶。

若动爻日辰刑克，则不嫌其旺相。

主空无救，须防中道而殂（1）。

主象若空，占病大忌。

必得动爻日辰冲克，谓之有救。

盖冲空则实，克空为用，故也。

否则必死。

禄系妻财，空则不思饮食；寿属父母，动则反促天年。

占病，以妻财为食禄，父母为寿命。

卦中不可无，宜静不宜动。

若主象遇绝，或化绝地，财遇之为禄绝，父母遇之为寿绝。

大象若凶，此为死兆。

卦若无财或落空亡，乃是不思饮食。

父母爻动，占病大忌。

以其克制福神，官杀能肆其虐，故也。

主服药不效，祷神不灵。

故云反促天年。

主象伏藏，定主迁延乎日月；

用爻不上卦，其病必难安。

盖凡出现之爻，日辰动爻能生能合；若不上卦，虽有生扶，着于何地？

故其占如此，病亦是恍惚朦胧，不爽快之症。

子孙空绝，必乏调理之肥甘。

子孙固为医，又为酒肉。

若在空亡，或临死绝，或不上卦，其病必乏肥甘调理，亦缠绵难愈。

若日辰应爻上带子孙，生合世爻用爻者，必有馈送礼物资养。

世上鬼临，不可随官入墓；

世持官鬼，固非吉兆。

若遇日辰带墓爻，谓随官入墓；本命爻随官入墓，亦凶。

若世爻用爻，化入鬼墓；及世爻命爻带鬼动，化入墓者；与用爻命爻世爻，持鬼墓发动者，皆主大凶。

身临福德，岂宜父动来伤。

占病，以子孙为解神。

身若临之，大吉之兆。

如父母动来克伤，仍为不美。

鬼化长生，日下正当沉重；

鬼爻发动，病势必重。

若鬼化入长生，乃一日重一日之象，直过帝旺日，然后轻减。

鬼在长生爻上发动，亦然。

若化衰病，一日轻一日，与福化长生皆吉。

用连鬼杀，目前必见倾危。

占病，不宜用爻发动，动则病体不安。

若又化出鬼爻，谓病人变鬼。

卦中更无子孙日辰解救，必死无疑之断。

福化忌爻，病势增加于小愈；

子孙发动，制伏官鬼，其病必减。

若遇化出忌爻，反来伤克用神者，必因病势少愈，不能谨慎，以致复加沉重。

子孙化官爻，亦然。

世挠兄弟，饮食减省于平时。

兄弟持世，饮食必减。

其病亦是贪食而得。

若不动又无气，而卦中财福爻旺者，则不然。

乃是气短力弱之症，不易痊可。

用绝逢生，危而有救；

大抵用爻，不宜死绝之地，以其一克则倒，故也。

卦中动爻生助，谓绝处逢生，凶中回吉之象，病必将危有救。

主衰得助，重亦何妨。

用爻虽不宜太旺，亦不宜太弱。

弱则病人体虚力怯，卒难痊可。

若得日辰动爻生合扶助最吉，纵是十分重病，亦不至死。

鬼伏空亡，早备衣冠防不测；

官鬼一爻，固是恶杀，然亦不可无。

盖凡得症因由，症候虚实，疾病安危，鬼神情状，皆决于此。

若不上卦，即当寻伏，庶可推测。

若伏爻又空，其病必不能痊。

纵有良医，亦不能达其病源；纵有鬼神，亦无叩告之门，天年命尽。

若病轻不在此论。

日辰带鬼，急为祈祷保无虞。

日辰带鬼，生合世爻，世爻看带何等神，便知得何者为治。

如带父母，必须经箓（2）符醮保扶则愈。

如带子孙，必须用药调理。

如带兄弟，必须戒暴怒，节饮食。

如带财爻，必须好好将息。

带官鬼，祈祷鬼神。

世持鬼，亦宜先祷。

但世鬼是先曾许下，日辰鬼是未曾许下。

要知求何神鬼，有福力，以日辰推之。

如子为北斗或北阴；亥或溺死鬼，察其为河伯，或划龙船。

盖亥水中有甲木，故也。

余仿此。

动化父来冲克，劳役堪忧；

卦中动爻，化出文书冲克世爻，宜自在，少劳碌。

不然，病即复来，反加沉重。

若化财来冲克，须防食复；更加玄武，宜防色复；若化子孙克冲，被药误矣；若化兄弟冲克，恼气即复也。

以上若日辰带刑冲，不可依此断。

可言因此而复加沉重。

盖日辰是鬼在也。

日加福去生扶，药医则愈。

日辰临子孙，生扶用爻，必得药力而安也。

身上飞伏双官，膏肓（3）之疾；

凡遇卦身持鬼，而本宫官鬼爻又伏世下；或世持官鬼，而本宫官伏用爻之下；或自占遇世爻飞伏，上下皆值官鬼；总谓双官夹身，最为不利。

若大象不死，亦是沉困之疾，考终之患也。

命入幽明两墓，泉世之人。

以日时看，身随鬼入墓，命随鬼入墓，世随鬼入墓；有卦墓、鬼墓、世墓、主墓。

凡遇动出卦中者，人皆见之，其墓为明；变入墓中者，人所不见，其墓为幽。

不拘幽明，皆非吉兆。

大象不死，病亦危困。

若大象既凶，又逢墓动,或世爻主象俱入墓者，必死。

得动爻日辰冲破墓爻，庶几无事。

应合而变财伤，勿食馈来之物；

应爻动来生合世爻，当有问安之人。

带财福，必有馈送；兄弟，清访而已。

若应虽生合，而变出妻财，反来刑世克世；或应爻生合世爻，而刑克主象；倘有馈送，切宜戒食。

否则反能伤害。

若上尊长，尤宜忌之。

或加应值妻财，为变爻冲克主象者，亦然。

鬼动而逢日破，何妨见险之虞。

官爻发动，其祸成矣。

若得日辰动爻冲之，谓冲散；主其病虽见凶，必不至死。

忌爻发动，遇冲亦吉。

若不遇冲，而得日辰动爻，或合住，或制克，皆是见险无虞之象。

欲决病痊，当究福神之动静；要知命尽，须详鬼杀之旺衰。

此二句，乃言大略。

此处最宜活泼推断。

且如子孙得时旺相，更动，就以本爻断其愈；无气发动，以生旺日月断。

若得子孙安静，不得地，赖有扶持为福者，当以扶持之爻断。

如卦中不赖子孙为福，而用所喜之爻相助，以成其吉者，即以所喜之爻断。

又如卦爻凶险，遇杀神忌爻动来伤克，得别爻冲散克制，或合住救得，恶爻无事，即当以制伏恶杀之爻断。

若鬼爻忌爻虽动无气，亦无克制，而用爻旺相不受伤克者，又当以鬼爻墓绝者断。

若忌爻不动，用爻不伤，而但衰绝无气者，当以用爻生旺之日断死期。

余仿此。

生僻字注释：

（1）【殂】读音：cu，二声。

意为：死亡。

（2）【箓】读音：lu，四声。

意为：符箓。

即道士所画的图形和线条。

声称能驱使鬼神，给人带来福。

（3）【肓】读音：huang，一声。

【膏肓】我国古代医学上，把心尖脂肪叫膏，心脏和膈膜之间叫肓。

认为是药力达不到的地方。

十一、 医药：

病不求医，全生者寡；药不对症，枉死者多。

欲择善者而从之，须就蓍人而问也。

应作医人，空则闲亡而不遇；子为药饵，伏则抜（1）格以无功。

凡占病，以子孙为医药。

占医药，以应爻为医人，子孙为药饵。

如卜请医，应空，医人必不来。

发动生合世，医必从命。

动空化空，必然他出。

克世冲世，皆主不来。

无子孙，服药无效，空亦无功。

鬼动卦中，眼下速难取效；

占药，要鬼爻安静，无气为吉。

若遇发动，其病正炽（2）。

虽有良医妙药，卒难取效。

休囚少可，旺则愈凶。

待鬼爻墓绝，用药方有功。

或强服药，病必加重。

空临世上，心中强欲求医。

世爻空亡，必不专心求医；无故自空，决请不成；勉强为之，药亦不效。

如占服药，而世空者，乃是药不对症也。

官旺福衰，药饵轻而病重；

占药，官爻无气，子孙旺相，药能胜病，庶有效。

若子孙休囚，官爻反旺者，乃是药轻病重，虽或服之，必不能奏功也。

应衰世旺，病家富而医贫。

世为病家，应为医家。

相合相生，非亲则友；相冲相克，亲不往来。

若应旺世衰，病家贫乏，医必富；应衰世旺，反此断。

父母不宜持世，鬼杀岂可临身？

卦身与世，皆不宜临官父二爻。

若有所遇，药便不中。

父母持世，可许经醮保禳(3)。

鬼爻持世，可祷鬼神护佑，然后服药方有验。

官化官，病变不一；

医药卦中，遇官化官，其病必有更变。

或症候不一，或病势不定，用药亦不见效。

子化子，药杂不精。

子孙，乃占药用神。

只喜一位出现。

有气不空，日辰动爻扶持，即上吉之兆。

若卦中重叠太过，或子孙重化子孙，乃是医不精，用药杂而无功也。

福化忌爻，误服杀身之恶剂；

世人皆疑《海底眼》误服药之句，殊不知此说极有理。

盖有动则有变。

变出父母，回头来克；变出财爻，扶持官鬼；变出兄弟，药不精洁；变出官杀，药反助病。

子变子，乃用药太驳杂，不能见效。

此所以不若安静为妙。

若变爻或伤世克用者，必致因药伤命之祸。

应临官鬼，防投增病之药汤。

应临官，必非良医。

更来刑克身世主象，须防误药损人。

或化忌爻，或化官鬼，皆不宜此人之药。

鬼带日辰，定非久病；

鬼带日辰，动出卦中者，必是日下暴得之病。

若日辰虽是官鬼，不现卦中，则不然。

可言其病眼下正炽，必须过此，方可用药。

应临月建，必是官医。

应持父母，必是僧道家，或兼艺术。

应持兄弟，乃是庸医，或先求药价。

持财爻，富贵医人，或女医。

应临子孙，专门医士，或僧道。

应持太岁，必是世医。

持日辰，而太岁刑克者，初学医。

持月建，是官医；更临子孙，用药神效。

医人老少，以生旺墓绝推之。

世下伏官，子动则药虽妙，而病根常在；

大抵动爻日辰，能生得克得飞爻，不能生克得伏神。

盖伏神，隐伏之义。

占病遇鬼伏世下，其病必不能断根。

虽有子孙发动，但能取效目前，过后伏鬼旺相月日，其病必再发。

衰中坐鬼，身临则病虽轻，而药力难扶。

卦身临鬼，病不脱体。

衰弱无气，缠绵难愈，淹滞之象。

世旺相出现，久卧床缛，虽有良医亦无效。

世持，及主象身临持官墓者，皆然。

父若伏藏，名虽医而未谙（4）脉理；

卦有父母，子孙不能专权，固非吉。

卦中又不可无，宜静不宜动。

何也？

盖人气脉，皆属父母。

故占医，若无此爻，必是草泽医人。

虽能用药，脉理未明，必以意度者。

鬼不出现，药纵用而莫识病源。

官鬼固凶杀，然亦不可无。

出现在卦，则子克制，日辰刑制，用药有效。

若不上卦，其病隐伏；根因不知，症候莫决，率意用药，亦难取效。

主绝受伤，虚医难救；

主象在休囚死墓绝之地，而被日辰动爻乘旺刑克者，其病必死。

虽有良医，亦无效。

主象变死墓空绝者，亦然。

父兴得地，扁鹊无功。

父母发动，子孙受制，药必不效。

若得子孙有气，日辰动爻冲合父母，救得有用，庶几可活。

然亦必须多服为妙。

父化子孙，亦是医人太慢。

察官爻而用药，火土寒凉；

火土官爻，其病必热，宜寒凉药攻之；金水官爻，其病多寒，必温热之剂治之。

然火必寒，土必凉，水必热，金必温剂，可也。

又如火鬼在生旺之地，又遇生扶者，必用大寒之药攻之；休囚死绝，则用凉药。

水鬼在生旺之地，又遇合助者，须用大热之药；休囚死绝，则用温剂攻之。

如火鬼在阴宫阴爻，乃是阴虚火动之症，可用滋阴降火之药。

水鬼在阳宫内卦，乃是血气虚损之症，可用补中益气之药。

宜通变，余仿此。

验福德以迎医，丑寅东北。

凡占服药，看子孙在何爻，便知何处医人可治。

如在子爻，宜北方医人；丑爻，东北方医人类。

又如寅爻子孙，五行属木，其医是木旁草头姓名，或是虎命者；虽非东北，皆能医。

余仿此。

水带财兴，大忌鱼鲜生冷；

财为饮食，资以养生。

然动则生助鬼爻，反为所害。

若更属水，必忌鱼鲜生冷，药始见功。

如值木爻，忌动风之物。

忌值火，忌炙煿（5）热物。

值金爻，忌坚硬盐物。

值土爻，忌油腻滑物。

财如不动，不可妄言。

又忌鬼爻生肖物，如丑忌牛，酉忌鸡类。

余仿此。

木加龙助，偏宜舒畅情怀。

青龙为喜悦之神，更临木爻，生合世爻主象；病人必抛却家事，放宽情怀，然后服药有效。

财合用神居外动，吐之则痊；

财在外动，主吐。

若得生合世爻用爻，以药吐之则愈。

如在内卦，疏利为妙。

若财爻动来刑克世与主象，在外则主服药不纳；在内则主药后发泻也。

子逢火德寓离宫，灸之则愈。

子孙属火，又在离宫，宜用热药疗之。

若在他宫，又居外卦，必用艾灸则愈。

如在内卦，或虽在外，而系本宫者，皆依此断。

坎卦子孙，必须发汗；木爻官鬼，先要疏风。

子孙在坎卦发动，不拘五行，皆宜表汗；官鬼属木，须散风邪，用药有效。

举其一端，五行八卦皆仿此推之。

用旺有扶，勿再补；

用爻休囚墓绝，必是补药方效。

若得时旺相，又有生扶合助，须克伐之药治之。

若又补，则反害。

鬼衰属水，莫行针。

子孙属金，利用刀针。

鬼爻属水，而用刀针，则金能生水，反助其势，病必增重。

土鬼忌用热药，水鬼忌用寒药，火鬼忌用风药，金鬼忌用丸药。

福鬼俱空，当不治而自愈；子官皆动，宜内补而外修。

占病，子官二爻俱空，乃吉兆。

或俱衰静，无冲无并者，其病自愈，不用服药。

若二爻俱动，非药不对病，乃是神祟间隔，故无功；必须服汤药，又祈祷鬼神得痊。

俗谓外修内补也。

卦动两孙，用药须当间服；

卦有二爻子孙发动，用药不必连服，以其分权故也，须多服见效。

或用两般汤药，相间服之则效。

如占疮疽肿毒，可言内用托里，外用敷贴。

鬼伤二间，立方须用宽胸。

官鬼动来冲克间爻，必然胸隔不利，须用宽中汤药。

鬼在二间爻动，亦然。

间爻逢兄弟发动，则是气不顺也，药宜调气。

父合变孙，莫若闭门修养；

卦中福爻空亡，官爻衰静，若有父母动来生合世身主象者，不须服药。

更化子孙，不若抛弃家事，静养深山；或入寺观闭门修养，勿药自安。

五兴化福，可用路遇医人。

子孙出现逢空，而五爻变出子孙，却不空者，不须选求名医服药，不如过路草医，反能治之。

若子孙不出现，六爻不化出，而日辰带子孙生合者，不意中自有医来治也。

世应比和无福德，须用更医；

世应比和，卦无福德，此药无损无益，服与不服，只是一般。

须是更换医人，别求治疗，方可得痊。

财官发动子孙空，徒劳服药。

财官俱动，其势已凶。

子孙又空，服之无益；纵有良医，必无功效。

不如不服之渐愈。

生僻字注释：

（1）【抜】读音：han，四声。

【抜格】意为：互相抵触。

（2）【炽】读音：chi，四声。

意为：火旺，热烈旺盛。

（3）【禳】读音：ran，二声。

意为：禳解。

即：迷信的人向鬼神祈祷，消除灾殃。

（4）【谙】读音：an，一声。

意为：熟悉。

（5）【煿】读音 bo，二声。

意为：煎炒或烤干食物。

十二、鬼神：

徼（1）福鬼神，乃当今之所尚；祷尔上下，在古昔而皆然。

不质正于易爻，亦虚行乎祀典；先看卦内官爻，便知鬼神情状。

官鬼能为实祸，能为福佑。

故观此亦知其情状也。

旺神衰鬼，方隅（2）乾巽堪推；阴女阳男，老幼旺衰可决。

凡鬼爻旺相，为神。

休囚，为鬼。

阳为男，阴为女。

临长生，少年鬼；临帝旺，壮年鬼；临衰弱，老年鬼；胎养，小儿鬼。

乾宫，西北方；巽宫，东南方鬼也。

若在乾宫，必许天灯斗愿；如居兑卦。

定然口愿伤神。

坎是北朝，艮则城隍宅土；离为南殿，坤则土地坟陵。

震恐树神，或杖伤之男鬼；巽必缢死，或癫（3）仆之阴人。

八宫仔细推详，诸鬼自能显应。

此以八卦推之。

乾象为天，鬼在此宫，值火，许点天灯类。

金鬼亦然。

木鬼许放风筝。

子丑二爻，许拜北斗。

坤土属阴，故是坟陵土地。

艮土属阳，故是城隍宅土。

离居南，故推南殿。

坎子地，故推北朝圣象。

震为木，故树神；带白虎或自刑，则杖死之鬼。

巽为绳，故主缢死之鬼；不带鰧蛇，或非刑爻，则是风症死者。

兑为口，故有呪咀口愿，又属金，故推伤神。

盖乾三连，是浑成之金；兑象上缺，是伤损之金；故以兑为伤神，而不以乾为伤神。

更值勾陈，必有土神见碍；如临朱雀，定然呪咀相侵。

白虎血亡，玄武则死于不明之鬼。

青龙善愿，螣蛇则犯乎施相之神。

此以六神推之。

勾陈职专田土，鬼爻临之，乃是土神为祸。

朱雀为口舌，故有呪咀。

白虎为血神，故有带血女伤；居阳则凶暴恶死之鬼也。

玄武是幽暗，故有不明死鬼；化兄弟，或从兄弟化出，则是盗贼。

青龙是喜神，故有善愿。

鰧蛇推施相之神，今俗祷谢，必以面作小蛇，献之取验。

金乃伤司，火定灶神香愿；木为枷锁，水为河伯江神。

此以五行推之。

金主刀兵所伤之鬼；旺是伤神，衰是伤司部众。

火鬼在二爻，是灶君，其余香信。

本宫内卦，是本境土地，神佛香愿；他宫，别境香愿。

在六爻，远方香信。

在五爻，途中所许。

持世当境，社会中香愿也。

午火衰弱，必是烧死之鬼。

木鬼，东方神鬼。

化金，或从金化，是械锁鬼。

带鰧蛇，吊死之鬼。

木化木，又加白虎，夹死鬼。

水鬼旺相，江神河伯；衰弱，落水鬼。

在震巽二宫，或木化水，必是船上堕水死鬼。

若见土爻，当分厂类。

土爻临鬼，阴是阴土，阳是阳土。

在震巽二宫，或从木化皆然，或树头土。

临应冲世，或日辰带土鬼相冲相克，是飞来土。

若日月动变皆带土，五方土也。

鬼墓乃伏尸为祸；财库则藏神不安。

鬼爻属金，卦有丑动是鬼墓。

妻财属木，卦有未动是财库。

他仿此。

二事见家宅决中，今不尽述。

然不伤世则不为祸。

修造动土，必然杀遇勾陈；口舌起因，乃是土逢朱雀。

此亦言土鬼也。

加勾陈，必因修造动土，以致不安。

在初爻，穿井不安。

二爻，作灶动土。

三爻四爻，当门动土。

五爻，路边动土。

六爻篱笆墙下动土。

兑宫，开池动土。

艮宫，筑墙动土。

坤宫，造坟动土。

坎宫加玄武，坑厕动土。

以上若临朱雀，则是动土时，暗有口舌，呪咀。

或多口惹事，以致为祸。

或犯井神，水在初爻遇鬼；或干司命，火临二位逢官。

若在门头，须犯家堂部属；如临道上，当求五路神祗。

四遇世冲，鬼必出门撞见；六逢月合，神须远地相干。

此以六爻推之也。

初爻水鬼，井泉童子不安。

二爻火鬼，灶神见责。

三爻为门，官鬼临之，当犯家堂香火。

四爻为户，若遇官克世冲世，必曾出门撞见鬼崇。

五爻临金鬼，五道；火鬼，五圣；木鬼，五郎神众；水鬼，五路神司。

衰弱，则道路边鬼。

在六爻，定远方鬼。

月建日辰生合，乃天神中有愿。

鬼克身，冤家债主；身克鬼，妻妾阴人。

我去生他，卑幼儿童僧道；他来生我，祖宗尊长爹娘。

若无生合克刑，必是弟兄朋友。

此以卦身推之。

鬼生卦身为父母，卦身生鬼为子孙；鬼克卦身为冤仇，卦身克鬼为妻妾。

二者比和为兄弟朋友；阴爻是妯娌姊妹之鬼。

子孙，小口卑幼之鬼。

父母，尊长祖宗之鬼。

财爻，妻妾、阴人之鬼。

惟鬼克身，冤家债主之鬼，必难退遣。

病亦未易安。

刑不善终；

鬼带刑爻，必非善终之鬼。

辰是墙壁压死鬼，午是汤火烧烫鬼，酉是刀箭所伤鬼，亥是投河落水鬼。

寅或虎噬，巳或蛇伤，戌或犬咬，丑或牛触。

旺则为神道，刘郡王猛将之神。

绝则无祀。

鬼不上卦，看伏何爻下，便知是何鬼崇。

如伏父下，为家先。

伏福下，为小口类。

若伏空下，乃是无收管之鬼，是孤魂野鬼。

若临绝爻，乃无祀之鬼。

如临日月，定然新死亡灵；

卦无官鬼，而日辰是鬼者，必然新死亡人为祸。

若日辰是鬼，而卦中又有鬼，必因祈祷，而近日新许之愿未酬。

自入墓刑，决是狱中囚犯。

如未日占卦，得木爻官鬼，谓鬼自入墓。

必是死于囹圄（4）囚人之鬼。

更带刑爻，必死于非命，或死于坟墓间者。

旺相发动，则是庙神。

傍爻财合，必月下之情人；应位弟生，乃社中之好友。

财爻动合鬼爻，或财化鬼，鬼化财，自相作合者，必与病人私通之人为祸。

若被世克，而带玄武，乃因奸致死之鬼。

余仿此。

化出鬼爻临玄武，则穿窬之鬼；变成父母遇螣蛇，则魇（5）魅（6）之精。

鬼动，化出六亲，即以化出者断。

如化兄，为朋友兄弟，妯娌姑嫜（7）类。

若化鬼，加玄武，必是盗贼。

化父母，是伯叔六亲；加鰧蛇，乃是其家屋中，匠人作魇魅出现，以致人口不安。

父化官，虽非鰧蛇，亦是匠人作弊。

太岁鬼临，乃祖传之旧例；日辰官并，是口许之初心。

若太岁日辰俱带鬼，则日下许酬祖例，尚未完其事。

持世则未酬旧愿，伏为有口无心；变财乃不了心斋，空则有头无尾。

鬼爻持世，亦非旧例，乃是先曾许过口愿，未得酬也。

若无鬼，世下却伏本宫之鬼，亦是旧欠。

但是有口无心，再不介意，故致愆责。

若鬼爻化出妻财，必斋修不了，土杀之欠，或破戒不净。

变财空亡，必虽许而口不戒，有头无尾也。

鬼在宅中，住居不稳；官临应上，朝向不通。

内卦第二爻为宅。

若动鬼临之，宅不安，常有病。

若冲克之爻，或应爻临鬼，其宅朝向不利，宜改。

兑卦金龙干佛像；

兑西方卦，佛又金身，故遇兑宫金鬼，神佛中必有善愿。

带青龙勾陈，装塑；带鰧蛇，是欲图画；化父，是描写；不然，则是经文。

若化财福，是欲修舍。

坎宫木动犯划舟。

木在坎宫发动，舟楫之象。

必划龙船，上三相公见咎。

送之则吉。

若艮巽卦中，水鬼临青龙动，及木化水，水化木，鬼在水上皆是。

水土交加，在乾宫则三元大帝；火金互动，于兑卦为五道伤官。

三官，天地水三官。

乾宫土化水，水化土，而遇官爻者，是其象。

五道是刀剑之神。

在兑宫互相发，而遇官爻者，是其象。

三空无香火之堂；

凡占病，遇三爻空亡者，其象不供香火之堂。

动空化空，似有若无。

旺相空亡，供器不全。

余见家宅章。

怪动有不祥之祸。

怪爻季是两头居，初与六爻是。

仲月逢之二五随，孟月只宜三四是。

动爻成怪静无之。

临父母，必有怪器。

加玄武是盗人之物。

凡遇此爻动，虽非鬼爻，必是怪事。

鰧蛇又动临鬼爻，然后可言有怪。

龙遇文书，独发经文可断；

凡占有何鬼神，不持鬼爻断，独发之爻亦可推。

如父母独发，祖宗求祀。

临青龙，则有善愿经文。

本宫鬼爻，又伏世下，而在胎养生旺之地者，必有新死亡人，讨求经忏荐度也。

伏鬼属水，棺尚暴露，空则不然。

蛇逢官鬼，属阴梦寐当推。

鬼临鰧蛇，必有虚惊怪异。

若在阴宫阴象，则有梦寐。

冲克世爻用爻，必梦中所见神崇。

鰧蛇临鬼动，则是吊死鬼。

动入空中值鬼，恐失孝思之礼；

官爻动空化空，皆主先亡中，有失禴祀，或逢忌日不设祭也。

若在他宫外卦，则是眷属中曾有祀礼，今却除之，不设其位。

或曾馈送褚帛，今无之。

皆有此象。

静居宅上临木，家停暴露之棺。

木爻官鬼，静临二爻，或木鬼伏于父母下，其家必然停柩（8）在堂，举之则安。

衰则座席，起之，家宅安泰。

依此断，万无一失。

生僻字注释：

（1）【徼】读音：jiao，三声。

意为：求。

（2）【隅】读音：yu，二声。

意为：角落，靠边沿的地方。

（3）【癫】读音：dian，一声。

意为：精神错乱。

（4）【囹圄】读音：ling,二声。

yu，三声。

意为：监狱。

（5）【魇】读音：yan，三声。

意为：说梦话。

（6）【魅】读音：mei，四声。

意为：传说中的鬼怪。

（7）【嫜】读音：zhang，一声。

意为：丈夫的父亲。

（8）【柩】读音：jiu，四声。

意为：装着尸体的棺材。

十三、种作：

农为国本，食乃民天。

五谷不同，孰识异宜而播种；一年所系，全凭卦象以推详。

旺相妻财，丰登可卜；

妻财乃占农之本。

不拘种水旱物，先看主爻现与不现，有伤无伤，便知凶吉。

若得出现旺相，有生无损，主其年必成熟。

然此一爻虽不可无，亦不宜动，动则官鬼有气，终有损耗。

若得变出福爻，则吉。

空亡福德，损耗难凭。

子孙为福德，占田之辅爻。

最喜生旺发动为吉。

若遇空亡，则财无生气，官鬼当权，定多损耗。

财爻纵旺，亦不能全收。

若得官爻亦不上卦，或落空亡，庶几小吉。

如福德空，而财爻衰弱受伤，虚度一年，徒劳工本，决无成望。

旺空动空，主半收半熟。

父母交重，耘耔（1）徒知费力。

父母为辛勤劳苦之神。

动则必主费力，多用耘耔。

大要衰弱。

临持身世，若旺动，财虽有气，亦减分数。

盖子孙被其伤克，故也。

若在空避之地为吉。

兄爻发动，年时莫望全收。

兄弟劫财，占种忌爻。

大怕发动，纵得福与财旺，亦非全熟年时。

若临世，主治田之人，种作不精，不然欠工本也。

鬼在旺乡，遇水神而禾苗淹腐；

鬼爻发动，所种之初，必有损害。

若临水爻，其田必被水淹。

冲克身世，盖必为淹腐也。

更逢月建日辰动爻生扶，当有洪水横流之患。

化出福爻生合鬼，后重生长。

化出火来刑克，恐涝后又遭大旱；有救，雨虽多无事。

官居生地，加火杀而稼穑焦枯。

鬼在生旺之地，而临火爻动者，必主缺水。

冲克刑克，恐有焦禾杀稼之祸。

有制伏，虽旱不妨。

变出水爻刑克身世，旱后必有苦雨淹没。

土忌克身，水旱不调之岁；

土鬼发动，必主水旱不调。

克世，必有伤损。

化火，缺水时多，滋润时少；化水，淹没时多，干旱时少。

盖土能泻火之气，制水之势，故也。

又主里社兴灾，须祈祷则吉。

否则，田地荒芜欠熟。

金嫌伤世，螟蝗交括之年。

金鬼发动克世，有虫伤。

应临及六爻，或五类中化出者，是蝗虫。

不伤身世，财又旺不动，乃经过此地，不为害也。

木则风摧，静须谷秕，生扶合世，方许无虞。

木爻发动，伤克世身，所种物，必遭恶风摧挫。

若化水爻，或水化木爻，或与木爻同发，当有风潮颠没之患。

木鬼不动，亦主虚秕。

盖木爻五谷主星，更若福静财衰，必主苗而不秀，或秀而不实。

财福动空化空，俱是虚秕，空好看之象。

火持鬼爻，与土金鬼爻安静，被动爻日辰伤克冲并，皆有虚损。

如棉花暗蛀，菽（2）豆延日，荸荠（3）腐烂类。

二爻坐鬼，必难东作于三春；五位连官，定阻西成于八月。

以二爻为种作始事，五爻为收成之事。

第二爻为内卦之主，第五爻为外卦之主。

画卦自下而上，种作自春而秋收也。

以爻象言之：初爻为种子，二爻为秧苗，三爻为人力，四爻为耕牛，五爻为成熟之日，六爻为百事之天时也。

凡遇鬼在初爻，种子不对，或多败坏；鬼在二爻，难以耕种，或因阻节失时，秧苗有损；鬼在三爻，农力不到，欠工；鬼在四爻，牛必有病，难以耕作；鬼在五爻，收成有阻；鬼在六爻，收时天气不顺。

内卦无官方大吉。

二爻五爻，若被日辰刑伤冲克，其种作收成之时，必有阻节失宜。

更看何爻伤克，便知何事阻之。

如兄弟为口舌，官鬼为官讼类。

且如四月丙戍日卜禾，得大过之困卦。

酉官动变午火，旱之兆也，日辰带财，克制二爻，后将插莳（4），果为阴人少财而去，踰三四日而天则亢旱难用矣。

此上海孙西畴所卜。

依此断之，万无一失。

初旺则种子有余，

初爻旺相，种子有余。

衰则不多，空则欠少。

占种旱物，二爻空者，主重种；动空化空者，出后有损。

三爻旺相，人齐力到；休囚空绝，芟（5）锄欠工。

以上俱要生扶，皆嫌伤克。

若卦有子孙，而初爻空者，种必不出，非无也。

二爻空，秧必缺少。

四空则耕牛未办。

四爻旺相，牛必强壮。

衰则不济，空则未有。

兄化鬼，鬼化兄，与人合牛。

空动化出子孙，或化丑爻，而与应爻作合，多是租佃他人之牛也。

五爻空亡，收成多阻。

更遇财福死绝，兄鬼旺动者，大凶之兆。

所望一空，必无收获。

六爻空亡，必有惊怪，非常之变。

盖天无空脱之理，故也。

余以应爻同看，极有准。

应爻生合世，天心符合人心；

当以应为天，以世为地。

应爻生合世爻，治田遇好天。

冲克世爻，则凡有所作为，非风即雨。

如丙子日，予卜棉花，得无妄之讼卦。

应爻冲克世爻，自始至终，凡遇耘耕收获，辄遇雨。

未尝得快作几日也

卦象迭财爻，多壅（6）争如少壅。

卦中财爻，重叠太过，不宜多加垭（7）壅。

财爻无坏不空，兄弟卦中不动，而遇子孙发动者，多壅多收，少壅少收，无壅无收也。

日带父爻，一倍工夫一倍熟；

父母若临日辰，或坐世上，必主辛勤劳苦。

若非勤作，决主少收。

盖一倍工夫耘耔，则有一倍熟也。

子旺动，父死绝，则不费工夫而自熟。

财临帝旺，及时耕种及时收。

凡遇财在胎养长生爻上，不宜种作太早，早则不利，迟则少收矣。

盖胎养长生，一日有气一日，虽迟不妨。

帝旺虽有气，过此则一日衰一日，故宜早种。

在帝旺衰爻上，不宜种迟。

要知终始吉凶，但看动爻变化；

动爻变财福吉，变兄鬼凶。

兄化兄，偷盗损折；鬼化鬼，虫害残伤。

父化兄鬼，辛勤不熟；父化财福，辛勤有收。

财化兄，子化官，始则畅茂，终则空虚；兄化财，官化子，先遭伤损，后必称意。

五爻财旺化兄爻，年谷丰登而价贱。

欲识栽培可否，须详子位持临。

凡占种植何物，以子孙推之。

如临金水，宜种水物；临火土，宜种旱物；临木爻，水旱皆宜。

子孙能生财克官，故不看财。

若不上卦，方以财论。

世值三刑，农须带疾；

世为治田之人，被日辰动爻刑冲克害者，最为不利。

如财爻伤克，必有阴人财物事。

福爻伤克，必有小口六畜僧道事，故有妨农事。

兄弟为口舌争斗，父母为尊长、文书、屋宅事情，官鬼为病讼、火盗类。

若带白虎三刑，农夫必然带疾。

世持官爻亦有疾，否则必有职役在身。

加朱雀，恐是官讼。

世持父母，惯知农业。

持兄弟，必欠工本，或种作不精。

持财福，或得财生福合，皆大吉。

自空化空，农夫有大难。

不然其田必种不成，种亦必不利也。

爻逢两鬼，地必同耕。

凡卜种作，卦有两鬼出现，其田必与人合种。

世爻空动，而鬼临应上，动来作合，必有人包种此田。

日辰带鬼爻合住亦然。

世爻空亡，而被兄弟冲并，皆是包揽与人种也。

父在外爻水辅，地虽高而潮湿；父居内卦日生，田固小而膏腴(8)。

父母为田段。

在外卦，其田必高；在内卦，其田必低。

生旺田肥，墓绝田瘦。

临木田形必长，临土田形必短。

临火是干旱地，临水是潮湿地，临金是白沙地。

日辰冲克，人不顾恋；日辰生合，必是好田，大家要种。

依此断之，万无一失。

父化父，一丘两段；

父动化父，必是一丘两段之田。

卦有两父亦然，或是种作两处。

卦身出现重迭，亦然两处耕种。

冲并冲，七坎八坑。

日辰动爻克冲父母，其田必不平坦。

非七高八低，则主人不照顾，田不值钱。

或六畜损伤，或行人践踏类。

阳象阳爻，此地必然官斗则；

父母在阳宫阳爻，是官田；在阴宫阴爻，是民田。

若阳宫阴爻，原官田，今改民田。

阴宫阳爻，原民田，今改官田斗则也。

或空或动，其田还恐属他人。

父母空亡，田种不成，否则必非己产。

临世发动，其田必有更变。

化入空亡或空合应爻，当卖与人。

世临勾陈动，亦主田有更变。

此一节百发百中，无不应验。

如乙亥日卜种水田，得既济之屯卦。

父母空亡，果种不成。

又如卜种黣（9）麦，得姤之乾卦。

世上父动化空，至正月果被原主回赎。

又如辛亥日，卜观之讼。

世上父母动，化出午火，生合应爻，又遇官鬼旺动，遂与邻人构讼，其田果应卖与他人。

又如癸巳日，卜颐之噬嗑。

世临勾陈，土财发动，其田果因田主自种，而不得成也。

坐落胎养，开辟未久；

父母安静，若遇卦中胎养爻动，来冲起者，乃是新辟之田。

父在胎养动，亦然。

否则必是新置者。

若父持太岁月建，乃是祖遗产业。

卦无父母，从世化出，自己置买。

若财化出，妻家妆奁。

从兄化出，合户之田。

从鬼化出，官家田地。

不然，乃官斗则也。

应爻化出，必是他人之田。

变成福德，沟洫（10）分明。

父母动出子孙，必然沟洫分明，其地亦善。

化财亦吉，其田必得高价。

化兄，田不值钱，或未分析，或与他家之田合段。

若系卦身，则是与人合种也。

化官，其田不美，分五行取之。

如化金鬼，必多瓦砾；化木鬼，必是杂草；化水鬼，沟道不明，水难泄泻；化火鬼，必有尸骸烧化，或荡田，或废宅；化土鬼，必有伏尸古墓；或沟塍（11）畦（12）岸莫辨；或浮土难为耕种；或有六畜践踏；或官吏人田。

否则不然也。

化官空亡，不妨。

若是坎宫，必近江湖之侧；

父在乾宫，其田必高；纵在内卦，亦非洼下低田。

父在坎宫，田必傍江河；父在离宫，田边窑冶；父在艮宫，田在山林左右；父在震巽宫，田边必有树木；父在坤宫，田在郊外，田心之田也；父在兑宫，田边有官沟，或傍池沼，或以八方定其种所。

若伏兄弟，乃租邻里之田。

此条为租种而言。

若父母出现，看父爻本宫所伏之神，则知何人家之田。

如官伏父下，为职役人家田之类。

卦无父母，须看伏在何爻之下，则可知矣。

如伏兄下，为邻里人家之田类。

若无父，而动爻有化出者，即是其人之田也。

如财爻化出，妇人之田。

余仿此。

生僻字注释：

（1）【耘耔】读音：yun，二声。

zi，三声。

意为：田地里除草，培土。

（2）【菽】读音：shu，一声。

意为：豆类的总称。

（3）【荸荠】读音：bi，二声。

qi，二声。

意为：多年生草本植物，地下茎扁圆形，皮赤、黑褐色，肉白色，可以吃，也可以制作淀粉。

有的地方叫地梨、地栗或马蹄。

（4）【莳】读音：shi，四声。

意为：移植，栽种。

（5）【芟】读音：shan，一声。

意为割，除去。

（6）【壅】读音：yong，一声。

意为：把土和肥料培在植物根上。

（7）【垭】读音：ya，一声。

意为：两山之间可通行的狭窄地方。

(8)【腴】读音：yu，二声。

意为：肥沃。

（9）【黣】读音：mou，二声。

意为：古代称大麦。

（10）【洫】读音：xu，四声。

意为：田间的水道。

（11）【塍】读音：cheng，二声。

意为：田间的土埂子。

（12）【畦】读音：qi，二声。

意为：有土埂围着的一块块排列整齐的田地。

十四、蚕桑：

既言种植，合论蚕桑。

采饲辛勤，只为丝绵而养育；吉凶眩（1）惑，因凭卜筮于蓍龟。

蚕桑一占，诸家皆忌坎宫之卦；意以坎象属水，故也。

殊不知育蚕，惟以春季，何忌之有？

凡占蚕，当以财福为主，不须以卦宫论。

初论火爻，得地则蚕苗必利；

凡占蚕，必看火爻者，蚕为蜀女所化，故也。

昔蜀人杀马，曝皮于庭，忽掩其女飞去挂于桑上，遂化为蚕。

食叶作茧，后人取其茧为丝，遂传其种。

塑女像以祀之，名马头娘，即是蚕也。

故诸家皆取巳午爻为蚕命。

卦无火爻，蚕必不旺；出现发动，乃为吉兆。

更临财福，或持身世，大吉之兆也。

次寻水位，当权则寒湿多灾。

大抵蚕性喜干恶湿，喜热恶寒，自蚁至茧皆然。

故育之者，则有火仓之制。

推卜易书，不离此义。

所以占蚕遇水爻当权发动，必有寒湿之病，其蚕必难旺盛。

若或空伏死绝皆凶。

可依此断。

福德要兴，更喜日辰扶助；

子孙为蚕命，卦中用神也。

有气发动，蚕必兴旺。

更得日辰动爻生扶合助，大吉之兆。

虽有鬼爻。

亦不妨害。

古人云：有人制杀，虽动无妨。

惟怕父母，及日辰刑伤，蚕必有损。

又子孙宜临火土二爻，木爻次之，大忌金水爻。

妻财怕绝，尤嫌动象刑冲。

占蚕以财为丝绵、桑叶。

凡遇休囚死绝，或日辰动爻刑冲克害，利必微薄。

更若子孙衰空不动，必无好茧，亦无好丝，又主叶缺。

须得生旺有气，不受伤克。

大吉。

兄弟扶身，叶费而丝还微薄；

兄弟发动，必主多费桑叶，又主其年叶贵。

克世伤世，必然缺饲，异日作茧必薄，丝绵必少。

最不宜持世发动，纵财爻旺相，亦不称心。

父母持世，心劳而蚕必难为。

父母伤子，蚕必难为，不易养育。

须看五行，则知有何伤损，当依官鬼同断。

若临身世，虽或安静，亦非佳兆。

然父母又劳勤之神。

衰静空亡制伏，庶几蚕苗不劳自旺。

否则必费收拾，倍加勤劳，然后可望三分。

虽日月不宜值之。

五行如遇官爻，必遭伤损；

官鬼发动属金，蚕必多食桑叶；或有雾露冲绝，以致蚕多僵死。

属木，桑叶必费；或门窗不谨，蚕冒风寒，以致落簇（2）变蛹之类。

属水，须防鼠耗；或食湿叶，以致蚕泻；或火仓不热，以致寒湿相承，蚕苗迟长。

属火克世，须防火灾；不然则是火仓太热，不通风气；或晒照闪烁，以致蚕眠迟起慢，头黄难脱之病。

属土及鬼，寒暖失宜，饲叶不匀，眠起不齐；或分抬迟缓，以致蚕沙发热蒸伤。

若鬼临太岁，当有常例未还。

日辰带鬼冲克世爻，或日辰值鬼发动，或太岁动变鬼爻，或世持官鬼；皆有愿心，祈之则吉。

一卦皆无鬼杀，方始亨佳。

占蚕以初爻为蚕种。

临财福,蚕种必好，蚁出必齐；临死绝，必不齐；临父母，一半出；临鬼死绝处，已变亦不能出。

二爻临鬼下，蚁得必难长盛，虽已黑其头，亦有损害；临父母亦然。

若动而化出，则头眠起后有损。

三爻临鬼，停眠时有损；若三爻得吉神生扶，二爻遇凶杀克制者，始虽不旺，至此日则盛。

四爻临鬼，蚕女入眠，必多损失；无故自空，前功俱废；临财化空，食加而叶缺。

五爻临鬼上，箔有损；鬼带水爻，簇汗；鬼带木爻，必多游走；鬼带土爻，必多腐烂；鬼带金爻，白僵死；鬼带火爻，茧必轻薄。

六爻临鬼，丝必难织，蚁必难出。

以上六爻，须当互看，大抵皆怕空绝，皆要财福，皆忌官父持克。

日主冲身，切忌秽（3）人入室；

世身遇日辰相冲，或应爻动克，须防秽污人带魇入室，触犯蚕花，以致变坏。

世带水土动冲子孙，乃蚕妇自身不洁，非他触也。

世爻合应，必然污妇临蚕。

世爻为养蚕妇。

墓库老年妇；胎养长生，少年女子；临太岁财爻，必是惯家；临子孙，必然精制。

临兄，老年懒饲。

临父母，虽多辛勤，然恐多伤蚕苗。

临官鬼，蚕姑必有病。

世爻无故自空，或化死墓绝空，蚕姑当有大难；不然，必懒于抬饲。

若带自刑，身亦病。

临胎化胎，必有孕。

日辰相冲，将及分娩。

若与鬼爻应爻，及日辰作合者，蚕妇必与外人有情。

遇有冲克，其事已露。

世在阳宫，又临阳爻，是蚕主淫乱，非蚕妇也。

子受暗冲，每遇分抬须仔细；

子孙为蚕身。

出现不动，而被动爻日辰暗冲者，主分抬时不加仔细，蚕多伤损。

盖冲福之爻不遇父母官鬼，非吉神故也。

动而逢冲，蚕多游走。

无冲然后为吉。

财逢伤克，凡占物价必腾增。

凡占叶价贵贱，但看财爻。

若遇动爻日辰相克，去后必然叶贵。

或财空亡，或衰无气，或化入死墓空绝，皆主叶贵。

若财爻旺相，兄弟不动，则叶必贱。

凡遇兄弟发动，叶必不敷。

兄弟值空亡，丝番白雪；

凡遇财福旺相，丰稔可推。

然有兄弟父母官鬼，亦难许为吉兆。

必得三者死绝空伏不动，方成大吉之象。

则蚕无所伤，利有所望，而丝亦好也。

卦身临巳午，茧积黄金。

巳午临身，蚕命得地，更会财福，大吉之卦。

世爻临之亦好。

父动化财，不枉许多勤苦；

父动克子，本非吉兆；若化财爻，则主辛勤，终有成望。

化子亦吉。

父化父，广养薄收；父化官，徒自辛勤，必多伤损。

父化兄，兄化父，鬼化父，财化兄，日后必贱。

财化鬼，子化官，先吉后凶。

如蚕虽旺。

入箔则多变烂类。

兄化兄。

则主折本。

官兴变福，亦遭几度虚惊。

官鬼发动，必有损耗。

若化子孙，庶几无事；亦有虚惊。

鬼化财，虽损有收；父化财，亦然。

兄化财，多费桑叶则有利。

子化子，蚕不旺；财化财，丝必薄；子化财，财化子，则称心也。

大抵子孙太过，财爻无气，多养少收。

子孙旺相，财爻太多，多收少价。

子孙死绝，财爻太旺，叶多蚕少。

财爻死绝，子孙太旺，蚕多叶少。

若官父兄重叠太过，反不妨也。

卦出乾宫，若养夏蚕偏吉利；

乾兑宫卦，子孙属水。

其性皆逆，春蚕必难兴旺，故利夏蚕。

盖春与夏不同。

春蚕怕冷，大忌水爻；夏蚕要凉，不忌水爻。

春蚕若冷，多病难养；夏蚕若凉，少病易旺。

所以，夏蚕宜子孙属水。

母居刑地，如言蚕室定崩摧。

蚕房以父母论。

生旺有气，修治整齐；死绝刑害，崩损破败。

带水自刑，蚕室必漏。

水化父，父化水，皆作前断。

看临何爻，便知何时有雨。

如在初爻，生蚁时，多被阴雨伤蚕。

余仿此。

蚕茧献功，三合会财福而旺相；卦宫定位，六爻随动静以推详。

卦有三合，最怕会成父、兄、官局，大为不利。

盖会起之爻，不论四时，皆为有气；以被二爻扶持，故也。

旺相遇之，其势愈甚。

故占蚕，得三合财福二局，大吉之兆。

更若凶杀有制，可作十分吉断。

生僻字注释：

（1）【眩】读音：xuan，四声。

意为：眼睛昏花。

迷惑。

（2）【簇】读音：cu，四声。

意为：聚集。

（3）【秽】读音：hui，四声。

意为：肮脏，丑恶。

十五、六畜

道形万物，理总归于一心；易尽三才，占岂遗乎六畜？惟能精以察之，自得明而著矣。

凡占六畜，专以财福为主。

不可依诸家，以分宫本命断推。

盖本命分宫，古人为家宅内看吉凶，故立此例。

今人不究其理，虽只占一物，亦以分宫断之，则失其旨。

学者详之。

命在福神，若遇兴隆须长养；

禽虫六畜之命，皆属子孙。

旺相有气，不空，必然长养易大。

休囚墓绝，决然不济。

若不上卦，或落空亡，未买勿置，已蓄勿蓄。

利归财位，如逢囚死定轻微。

大抵此占，惟牛马为力，其他为利而占。

然力与利，同归财爻。

最怕休囚死绝，去后财利必薄；虽力气亦不多。

旺相不空，方为大吉。

二者不可相无，一般皆宜出现。

无福则难养，无财则利少。

财福不空俱出现，禽虫六畜总相宜。

财旺福衰，虽瘦弱而善走；财空福动，纵迟钝而可观。

凡占牛马，子孙爻旺相，主肥；休囚主瘦；动则强健轻跳，必有可观。

财爻旺相，则主有力，又主善走，后亦有益。

休囚则无力，而不善走，亦不济。

财若空亡，愈见迟钝不济。

财若空亡，虽利暂时无远力；

财爻发动，亦是善走之象。

但不宜化入空亡，则主有头无尾，先勤后惰，必无久远之力。

若财爻旺空动空，又是用不两全之象，非无长力。

如牛则善车戽（1），不善犁耙；马善疾行，不善缓行类。

福临刑害，若非齾（2）鼻定凋肥。

子孙爻带自刑，或化败病等爻，其畜主有破相。

如凋齾穿蹄，破脊单照类。

相合相生，必主调良且善；相冲相克，定然顽劣不驯。

子孙生合世爻，六畜驯善，于我有益。

若来刑冲克害，必主性劣不驯。

如牛则缩车缩犁，马则前失后失类。

要知蹄足身形，须看临持八卦；欲别青黄白黑，须参生克六神。

乾为头，坎为耳，震为前足，艮为后足，巽为腰，离为目，坤为腹，兑为口。

青龙色青，白虎色白，朱雀赤，玄武黑，勾陈螣蛇色黄。

凡占以子孙所临为本身颜色，以他动来生克者，断别处有异色。

如子孙临玄武在乾宫，而被坤宫动克之，乃是黑身黄足；若被艮宫白虎动克，可言黄身白足。

他仿此。

凡克处多于生处，衰处少于旺处。

自宜通变。

阴阳有雌雄牝牡之分；

马曰雌雄，兽曰牝牡。

以子孙属阴属阳。

如阳爻子孙，占牛为牡牛，占马为牡马，骡为叫骡类。

胎养为驹（3）犊（4）羔雏之类。

马子曰驹，牛子曰犊，羊子曰羔，鸡鸭子曰雏。

凡遇子孙在胎养爻上，必是此类。

若以口齿，长生，是三齿；冠带，四齿；帝旺是斩齐口；墓库则老矣。

身生子胎，必是受胎之六畜；

如占牛，子孙在胎爻上，必童牛。

自生，子孙在胎爻上，则是牛有胎，原非童牛也。

化出胎爻，或子孙冲胎，动于卦中者，亦然。

子化子，则是子母牛也。

福临鬼墓，须知有病于一身。

福临鬼墓，畜必有病。

如临病爻，或被鬼爻冲克，皆主有病也。

父动有伤，子绝则徒劳碌；

父母发动，必伤用神，必有损失。

更遇子孙墓绝无气，必主死亡，虽能牧养，亦徒劳碌。

得子孙在空避之地, 方为吉。

兄兴不长，财空则反生扶。

兄弟发动，六畜不长。

若得财值空爻，不受伤克，则反生扶子孙，其畜必然易养，利亦不失。

世若空伤，到底终须失望；

世爻无故自空，必不称意。

大象若凶，则有大难。

鬼如发动，从来弗克如心。

鬼爻发动，占畜大忌。

或六畜自有疾病，或因事而起祸端。

日后必不如愿，详具于下。

逢金生旺，当虑啮人；值土交重，须忧病染。

金鬼发动，有蹼（5）脾之患。

若克世爻，必难触犯。

世爻更绝，必被伤人。

木鬼发动，主有草结之病。

若在外卦，毛色不善；更加螣蛇，必有恶毛，旋螺，有碍相水法。

水鬼发动，主有寒病，如激心黄泻薄粪之类。

火鬼发动，必主畏热，或有热结病类。

土鬼发动，须防瘟病类。

或曰：鬼在初爻足有病；在二爻臀（6）髀（7）有病；三爻腰股有病；四爻前脾背脊有病；五爻头项峰领有病；六爻头上有病。

若在震坎二宫，上桥下水，皆宜仔细。

官加蛇雀，必因成讼成惊；

日带螣蛇发动，异日此畜必有怪异惊骇。

若临朱雀，必因此致口舌争讼。

临玄武，防偷盗。

临白虎，防跌扑。

如七月乙巳日，因鸡瘟，卜得噬嗑之颐卦。

日辰并起子孙，果应不死。

后因夜啼，而妻病作。

予初不知，及后八月收养蜜蜂，壬寅日卜得屯之坤卦。

兄鬼发动，卦无财，凶不必言。

未半日，群蜂满身攒聚，惊惶无措。

因验之。

乃知前者螣蛇鬼动，而鸡夜鸣；今亦螣蛇鬼动，而致此异也。

况孟月四爻，仲月五爻，正临怪爻发动，所以然也。

自后屡验皆应，始知螣蛇真怪异之神也。

福变兄财，可验食粗食细。

子孙化出兄弟，主口娇食细；化出财爻，主食粗口杂。

财连兄弟，乃刍（8）豢（9）之失时；

子化兄，是口娇不食；财化兄，乃人之豢养失时，以致饥饿，非不食也。

子化父母，必劳心之太过。

子孙发动，其畜必良。

若化父回头来克，又是人不爱惜，过劳力以致其伤。

福连官鬼，须防窃取之人；鬼化子孙，恐是盗来之畜。

子孙化鬼，其畜日后必然被人盗去，否则必主病死。

若官化子，则主其畜是人盗来者。

生世合世。

必有利益；冲世克世，必受其累。

然必卦中原无子孙方可断。

官兄交变，难逃口舌之相侵；

卦中兄动变鬼，鬼变兄，或二爻俱动，必因此畜而有是非口舌。

若文书亦动，必然成讼。

世爻入墓，恐有牢狱拘禁之祸。

日月并刑，岂免死亡于不测。

月建日辰动爻带杀，俱来刑克子孙，而无救者，必死。

要知何故而死，以刑克子孙者断。

如金为蹼脾死，木为草膨死，水为寒冻死，土为瘟病死。

如鹅鸭等，则丑为牛踏，寅为鹰搏，申为狐窃，戌为犬咬死类。

若被世爻刑克，则是人自伤之死也。

若占置买，亦宜福动生身；

凡占置买六畜，子孙发动，出产必多。

要来生合世爻，必然好买易成；与世冲克，定难置买。

应爻空亡，则无主人。

应爻生合世爻，而子孙或空或伏者，牙人与我最相契，而无畜可买也。

兄鬼发动，不惟买之不利，且有祸患，不宜买之。

若问利时，最怕妻兴化绝。

财爻出现不空，有气持世生合，世不受伤克，不变兄鬼，即为有利。

若不出现，或落空亡，或化死墓绝空，或被兄克弟劫，皆主不利。

或赌或斗，皆宜世旺财兴；

北人好斗鹌鹑、鸡、羊，南人好斗促织、黄头鸟。

凡遇占此，要世爻有气克应，子孙发动，即是我胜。

世虽不克，得月建日辰动爻，刑克应爻，亦胜。

若世被应克，子孙空伏，官鬼发动，日月动爻，反来刑克，是他胜。

最怕父母带杀旺动，则禽虫有斗死之患。

财爻持世生合皆吉，兄鬼持世是我输。

世应比和，六爻安静，子孙空伏，赌斗不成。

世应俱空，亦赌不成。

或猎或渔，总怕应空福绝。

凡占渔猎，要应生世，世克应，子孙生财，便主有得。

若应爻空亡，子孙受克，或临死绝，必然空出空回，无所获也。

鬼爻旺动克世，须防猛兽害人。

兄弟发动，虽有不多。

得子孙动，临身世则吉。

乳抱者，宜胎福生旺而无伤；

凡占畜养母猪羊，及抱鸡鸭鹅卵类，要胎福二爻生旺，不受刑克，便无损失。

若自空或带鬼，必难生育。

化空绝化鬼，则生后有损。

旺空一半无事。

福旺财空，雏出好而利轻。

医治者，要父官衰绝而有制。

六畜有病，占医治疗，要子孙旺相有气，不落空亡，不遭刑克，而父母官鬼休囚墓绝，或虽动而有制伏，不死。

若子孙无故自空，或化死墓空绝，或化官鬼，或父母带杀，乘旺动克，皆不能救。

虽用医治，亦必死。

应爻空亡，及被世克者，医必不来。

生僻字注释：

（1）【戽】读音：hu，四声。

意为：汲水的旧式农具，形状象斗。

（2）【齾】读音：ya，四声。

意为：缺齿。

（3）【驹】读音：ju，一声。

意为：初生或不满一岁的马。

（4）【犊】读音：du，二声。

意为：小牛。

（5）【蹼】读音：pu，三声。

意为：动物脚趾中间的薄膜。

（6）【臀】读音：tun，二声。

意为：人体后面两股的上端和腰相连接的部分。

（7）【髀】读音：bi，四声。

意为：股骨，大腿骨。

（8）【刍】读音：chu，二声。

意为：喂牲口用的草。

（9）【豢】读音：huan，四声。

意为：豢养牲畜。

---
title: 易林补遗(卷四)
editLink: true
---

## 《易林补遗》卷四

置产立户章第五十一(以福神为主，才象为凭。)置买田园屋兴舟，创丁立户事同求，福神当道妻财旺，管取兴隆利倍收。

凡占置买田地、山场、房屋、舟车等物，及成丁立户事亦相同。

卦得子孙持世或发动，妻财旺相或生世克世，定主广收花利财帛丰盈。

若财落空亡又无福德，置产者终无利息，立户者家不荣昌。

内外相冲非永远，兄官发动切须愁，应爻克世防侵损，世值空虚不久留。

置产与创丁，皆忌六冲之卦，冲则不成，纵成不久，日辰冲世亦然。

又论兄与鬼皆不宜动，兄动则无财无利，鬼动则多讼多非。

若得鬼空兄陷，有利无殃。

应如克世，常多侵扰之忧。

世若空亡，产存不久。

朱雀鸣时招口舌，勾陈动者许更修，船遇腾蛇惊渐至，屋逢玄武贼频偷。

朱雀值鬼兴，置产多招口舌。

勾陈临福动，房屋却喜更修。

临鬼亦不可也。

腾蛇带鬼为虚惊，又为精怪。

田地山场，不必忌之。

舟船遇此，惊恐不常。

屋宇逢之，内藏魔倒。

惟有玄武临官动者，不拘问屋问船，皆防贼至。

寄装丁产章第五十二(以世应为主，福德为凭。)将产寄装他户下，能嫌世应犯其空，远年共籍爻逢合，近日分颜卦值冲。

凡卜寄丁寄产，须观世应之爻。

世空或寄不成，纵寄不久。

应空，彼不相容，虽容不美。

世应皆空，决然不利。

世应俱动，后必有更。

卦逢六合，永久和谐。

合处逢冲，后来退悔。

如卜六冲之卦，必是口是心非，彼我无情何能寄籍？福旺鬼衰皆喜悦，兄安雀静两和同，世遭应害防吞占，应若扶身决始终。

寄装之事，须得子孙旺相，或持世上或值动爻，便无门户。

鬼兄朱雀不动，终得安闲。

兄值动爻克世，多遭破费。

虽动不克世，纵费还轻。

应带神克世，彼怀吞占之心，世得应生，全赖维持之力。

应生世为美。

鬼雀动兴多户役，文书空陷莫投从，旁爻克世加兄动，后虑傍人举首凶。

鬼临朱雀交重，决与词讼、或审差徭。

父母为产业，若落空亡，不宜寄此。

旁爻兄动克世，必有他人举首。

若得子孙同发，不妨。

治家分合章第五十三(以用爻为主，财福为凭。)治国齐家权最重，分居合伙数同排，弟兄当道兄宜旺，父母司权父怕衰，子媳掌家求福德，妻奴管舍伏妻财，自身专主推身世，各定爻神莫乱猜。

若问治家之主，各有用爻。

兄如专主，兄弟宜逢生旺。

父母当权，文书不宜空绝。

用在儿女，子莫休囚。

家托妻孥，财爻莫陷。

自身作主，须看世爻。

他人代卜，应莫空亡。

用旺变衰前获福，用衰变旺后生财，用爻静旺无冲克，前后兴隆谢上台。

用神虽临旺相而变墓绝克冲、或之退气泄气，始虽茂盛终见萧条。

主象纵值休囚，化出生扶进气、或之帝旺长生，前虽贫乏，后主荣华。

用爻安静旺相又无冲克刑伤，定见始终发达家道兴隆。

用旺虽临动处更变生扶，此乃锦上添花，理合答谢天地。

六合年年增产业，六冲岁岁见多乖，福财若动佳祥兆，兄鬼如兴横祸来。

若卜分居或占合住，先看用爻，次评诸象。

爻当六合，添丁进产之荣。

卦犯六冲，损物费财之祸。

若得妻财子孙发动、或值世身，必多吉庆。

兄弟动，则资财耗散。

官鬼动，则词讼干连。

内外卦爻逢旺相，纵无吉曜称君怀。

死囚休废临其象，定主萧条又非灾。

星辰不若五行，爻象曾如八卦，虽看爻神之动静，还推卦体之兴衰。

内外二卦如临旺相之乡，纵无财福吉神，也主兴家发产。

如临胎没，稍得从容。

内外若遇死囚休废，纵有吉星，也难发达，非惟无福，反有灾愆。

内外一旺一衰，事主半凶半吉。

内外皆值空亡，定见破家荡产。

衰卦变生扶，先贫而后富。

旺卦之冲克，前富而后贫。

添丁纳使章第五十四(以妻财为主，不遇绝空冲破为佳。)取奴财静称心怀，鬼动招殃兄动乖，财兴应爻生世吉，应空财破岂能谐。

主占取仆，财乃用爻，亦不宜动，动须不久，又不宜空，空不助主。

卦若无财，非为奴仆才。

爻纵然有气，又不宜官鬼兄弟交重，鬼动则多灾讼。

兄动则多是多非。

若得鬼又安静，财兴应爻又来生世合世，必是助主兴家。

应若空亡、或财被日冲月破，其仆身在此心向他人，有何力哉？游魂诚恐心常改，合处逢冲主仆开，前后卦中冲大忌，用临驿马去难来。

凡卜游魂，此仆心常不定不可用之。

如逢六合之卦，财爻不动不空，决然主仆相投，又能绵远。

若合处逢冲，始虽和而终必竞，岂能久乎？若值六冲之卦、或变出六冲，皆说上下无缘，离心离德，复查驿马星，如值财爻或应爻动者，心在他行，后恐潜踪灭迹。

驿马纵临财，应不动无妨。

雇请人工章第五十五(以应爻为主，不遇绝空冲破为佳。)雇工人把应爻推，若落空亡意渐随，生合世身方得力，不逢冲破满年回。

凡雇人工，以应爻为主，应若落空，岂能助力？应加旺相又来生世或合世，或兴世比和，皆得助主之力，应爻若被日冲月破、或六冲之卦，皆不得满年足月，半途而废也。

兄官动以凶殃扰，财子兴而吉庆随，世克应爻人必服，应伤世象主遭亏。

兄弟官鬼二者，皆不宜动，动则不宁。

带朱雀动，易惹是非。

临玄武动，倘遭失脱。

虽动不克世犹可。

兄鬼动来克世，其祸愈加。

妻财旺而生世者，必假其力以生财。

子孙持世或发动，则无忧而有喜。

世如克应，可以服人。

应克世爻，反来欺主。

若得相生，上和下睦。

布种田禾章第五十六(以妻财为主，福德为凭。)凡卜田禾当看财，如居空绝莫衅栽，官爻持世兴伤世，便作凶荒复细开，火患焦枯天亢旱，水多洪雨没圩阶，土金二象螟蝗出，木被风吹虚耗灾，子动财兴方大熟，鬼空兄静永无乖。

若卜田禾，财为主象。

财临绝地又不生扶，若陷空中更无填实，子孙又不当道，必主无收。

官鬼若持世上，纵不持世如值交重、或来克世，如此三端犯一，便为荒歉。

鬼值火兴，其年亢旱。

官临水动，洪雨连绵，临金临土，皆犯虫侵。

惟值木官，收被狂风吹偃壳枇轻收。

如无风害，必遭虚耗。

阴阳秀而不实，鬼爻不动又不持世克世，虽带五行不必言也。

若得子孙发动，妻财有气，鬼兄安静休囚，此等卦爻主为大熟。

浼妇育蚕章第五十七(以应爻为主，财象为凭。)浼妇来家代育蚕，财为主象应为先，财中莫变兄和鬼，应上休临父与官。

凡占蚕妇先察应爻次观财象，财若空亡、或化兄弟官鬼，便曰薄收。

应爻若临父母官鬼，反伤蚕畜，不可用之。

应发克世，设计中伤终无利益也。

旺相子孙多蚕茧，交重兄弟少丝绵，父摇有害忧人触，子绝无收费叶钱。

子孙旺相，多获丝绵。

兄弟动兴，有亏资本。

兄动子亦动，蚕反倍收。

父母交二，犹恐人来触犯，宜慎蚕房。

子如遇绝或值空亡，枉费叶钱，蚕花无望。

鬼动六冲皆不用，卦逢震巽尽成欢，应空彼力无毫忽，财旺丝金获万千。

官鬼发动，必损春蚕。

鬼动子亦动，却辨兴衰。

子旺鬼衰又无损害，子衰鬼旺仍作凶推。

卦犯六冲无缘莫用。

惟有震巽为蚕娘，或内或外得此卦中，其妇善能育饲。

又看三爻与应爻皆为蚤妇，若犯月破旬空妇必懒惰眠起失时，或此妇既时有病。

蚕妇不临空地，兄鬼不动财福皆兴，此等卦爻十倍收成。

养蚕作茧章第五十八(以福神为卦主，财象为凭。)凡看春蚕，须得福神旺相；欲成丝茧，惟求财象兴隆。

子孙为蚕花、妻财为丝茧，二者不可空与无，大宜旺相。

鬼动福空，虽育半筐还损失；官衰子旺，任收十倍更盈余。

财福二爻临木火，静而尤美；兄官两象值世应，动则尤凶。

凡育春蚕，所喜者财福二爻，所忌者兄官两象。

鬼如发动子又空亡，此蚕不拘多寡，殄灭无遣。

鬼象衰而且静，子值旺乡，全收蚕利。

子孙但临木火，多获丝斤。

如临金水之爻，蚕僵利失。

子居辰戌丑未，止得半收。

又论子孙为蚕命之爻，不动不空静旺，称为大吉。

兄弟官鬼不宜临世应之爻，静无大害，动兴灾。

有子官兴，速去祈禳终有益。

无孙鬼动，纵来祭祷也无功。

子变父官，满室盈栏无结秀。

官之财福，答天谢地有收成。

鬼虽发动，子无刑克冲伤，若还祭祷，终有收成。

子孙若受克逢空及不上卦，纵然请祷，亦无所收。

子虽得地，若变兄弟鬼爻、或之墓绝、或被月建相伤，三眠四起虽不可观，到老收成大失所望。

卦有子孙又见鬼爻发动，未可便作凶推。

鬼若变为财福，若去酬神，自获蚕利。

子乃蚕身，无片言之辨。

鬼为病症，有五类之分。

水犯湿青，火当焦退，金为亮白，土主痿黄，木被狂风，蛇遭惊恐，勾陈因动作之妨，白虎为丧家之犯，遇青龙虑笙箫歌唱，逢朱雀忧斗打喧争，玄武则秽气而冲，咸池则秽人而触。

子防鼠耗，巳受蛇伤。

鬼到巽宫倘遭风报，官来震卦恐受雷惊，坎中则被漏淋漓，离内则有伤火气。

子孙之论其列在前，今推官鬼之爻，不宜发动，动必有伤，看值何爻，便知何病。

水鬼主蚕鸟烂，火官渐渐焦稀，金主白僵，土当黄死，木鬼为日月风而损，腾蛇因惊吓而伤，勾陈鬼或曾更前改后动犯有妨。

白虎反恐邻家举殡除灭、或有服之人进室，故损蚕花。

青龙鬼倘逢淫乐及歌唱之声，朱雀鬼恐闻斗殴并喧嚷之非。

玄武鬼防秽气之冲伤。

咸池鬼忌秽人之独犯。

子鬼虑鼠来吞，巳鬼忧蛇来啖。

官临巽卦动，蚕被风伤。

鬼在震宫兴，蚕遭雷吓。

坎内鬼摇，蚕房雨滴。

离中官发，伤火难调。

鬼若静时，莫将此断。

初为蚕种，见则宜更。

二作蚕苗，带须受病。

三曰蚕娘之位，犯必灾生。

四云蚕叶之爻，临渠价重。

五是蚕筐，逢之有损。

六当蚕茧兰，遇者无收。

虽临官而安静，稍见其殃，如值鬼以交重，定成此祸。

卦列六爻，皆为蚕体。

但逢官鬼，祸必相随。

静则其祸还轻，动则此殃最重。

鬼若交重，便宜祭祷。

要知何祟，详见搜决神鬼章。

父值身爻，有子无兄多损害。

兄临世动，有财无子少丝绵。

贪生忘克若分明，万事千端皆透彻。

父母持世，或发动、或临日月、子必受伤，蚕难胜意。

若兄弟与父爻同发，转助子威，蚕获大利。

兄弟持世或发动或临日月，能克妻财，难收丝茧。

如逢子兴兄爻皆动转生子象，其年倍得丝绵。

凡看卦爻须察贪生忘克，不可卤莽轻言。

桑叶贵贱章第五十九(以妻财为主，福德为凭。)先察蚕花之得失，次观叶价之高低。

蚕卦内惟凭三四之爻，叶卦中单取妻财之象。

旺而生克世，贵若黄金；衰遭世克，伤贱如白土。

蚕卦之中，兼推桑叶，却看三爻与四爻，如临官鬼，价必胜高，旺相尤贵。

三四爻不逢鬼象、或值休囚，此叶必贱。

单占桑叶，又不取三四之爻，独推财象，财旺则价高，财衰则价薄，财空则大贱，财爻持世克世，价必如金。

世爻或月建克财，贱如灰土。

才变兄官子变父，则前重后轻。

妻之福德鬼之才，则前轻后重。

才如得地，目下价高。

变出兄弟、或变官爻、或之墓绝，叶价后不如前。

妻才若化子孙、或变长生帝旺，价必日增贵高无比。

卦纵无才，若官鬼或子孙化为水者，皆主始贱而终贵也。

用行死财日利必轻微，主到旺生时价还高厚。

要知叶价何日贵何日发，专看才爻。

如临死日、败日、绝日、并兄弟值日，其价必轻。

才遇生日、旺日、及子孙值日，此价方高。

如占一日内贵贱，却把增长定之。

卖恳子孙专主，买求兄弟当权。

卖主来占，还须才旺，才来生旺克世或持世，更逢福德交重，必得重价。

买主来占，要逢才弱，兄弟持世、或发动，必当贱卖，其价轻微。

内旺外衰，他乡可置。

内衰外旺，本境堪图。

内卦与亲宫，皆为本处。

外象兼他卦，咸作别乡。

若内卦旺、或亲宫旺、或才居内卦亲宫，本境价高，宜往他境可买。

如外卦旺或他宫旺或才居外卦，他宫远途反贵，本地偏宜。

内外俱衰或俱旺，远近皆同。

正卦有才之卦无，买须落后。

主卦无才变卦有，卖则宜迟。

主卦才爻当道，变卦无才，叶宜早卖，主卦虽无才象，变出才来有，桑必须迟脱。

妻值火爻，必致朝增暮长。

才居水位，决然日减时衰。

叶价取财爻为主，总言应时则贵，背时则贱。

卖叶必在四月之间，财宜火地，纵然来年冬月来占，如卜火才，目下虽值休囚，至次年孟夏，此火自然当道，岂不贵乎？此章若得精通，叶价便知贵贱。

六畜禽兽章第六十(以子孙为主，分宫生肖为凭。)一应飞禽，咸喜子孙旺相。

诸般走兽，俱宜福德兴隆。

凡占诸般禽兽，皆看子孙，旺相生扶，定然长养。

若值旬空月破，必主亏伤。

初鸡二犬三猪四羊五牛六马，鸭同鸡位，猫共犬爻。

近日众牲，只取六爻之定位；远年禽兽，远凭八卦之分宫，干马坤牛震龙坎豕兑羊艮犬离雉巽鸡，再加生肖之爻，可决血财之利，又附亥鱼酉鸡午鹿寅猫。

凡推六畜，各有分宫，如初爻为鸡为鸭为鹅。

二爻为犬为猫。

三爻为猪。

四爻为羊。

五爻为牛。

六爻为马为骡为驴。

凡一年半载之禽兽，方看六爻，凡过五岁之众牲，却凭八卦。

干为马、坤为牛、坎为猪、震马龙又为兔、兑为羊、艮为犬又为鸟。

离为雉，巽为鸡，不拘近远，禽兽不可不看生肖之爻，子鼠、丑牛、寅虎、卯兔、辰龙、巳蛇、午马、未羊、申猴、酉鸡、戌犬、亥猪，细查演禽之法，丁亥为猪、癸亥为鱼，故鱼附在亥。

丁酉为鸡、己酉为鸡、癸酉为鸦、故鸟附在酉。

丙午为马、戊午为獐、壬午为鹿、故獐鹿附在午。

丙寅为虎、壬寅为豹、戊寅为猫、故猫附于寅位也。

定位与分宫，不陷不冲逢旺吉。

本命之生肖，临兄临鬼值空凶。

分宫之爻，若值旬空、月破、日冲者，皆不为佳。

或临官鬼兄弟必犯灾屯。

分位如临财福又得生扶旺相，必然长养成群。

本命即生肖之爻，纵值空冲破绝及兄弟之爻，俱各无碍，惟临官鬼立见伤残。

父作忌神，不动或空为福。

财当利息，逢生或旺为佳。

兄乃劫财，摇须亏本。

鬼为恶煞，动必生灾。

父母为忌神，最宜安静。

妻财为利息，大要生扶。

兄弟为劫财，切嫌发动。

官鬼为恶煞，纵不临分宫本命之乡，动必为祸。

兄鬼为空，始终为吉。

猫犬猪羊最嫌白虎，鸡鹅牛马惟喜青龙，雀临鬼动讼忧生，武带官爻物恐失。

惟有猪羊猫犬四兽，最嫌白虎交重，其余之兽不忌此星。

青龙发动，件件能收。

鬼临朱雀动，易惹官非，鬼临玄武动，终遭失脱。

六合还须养育，六冲切莫收留。

要决刚柔，须详动静。

欲知肥瘠，却看兴衰。

六合之爻便宜喂养，六冲之卦岂可留延。

合处逢冲，畜之不久，俱看分宫与子孙发动临恶煞，此畜顽劣，安静带吉星，其兽驯良。

旺则肥，而衰则瘦也。

忧疑损害章第六十一(以身世为主，福德为凭。)人无远虑，倘遭旦夕之忧。

易有久灵，能决往来之事。

世位临空，己不受他之阻节。

应爻落陷，彼非诉我之情由。

官中扳害，外悉克内鬼愁兴。

私下损伤，应忌伐身兄忌动。

预防扳害，当论世应之爻。

世若落空，祸殃皆脱。

应若落空，他难损我。

世应若不空亡，便寻生克，世克应或内克外，不论公私毫无克害。

如应克世或外克内，必受其殃咎。

若逢鬼动，事到公庭，如见兄摇，财遭破费。

旺相子孙，灾讼决其缠染。

交重官鬼，祸殃岂不牵连。

月将生官，虽往宁家生不测。

日辰制鬼，纵陪病体卧无妨。

世旺无伤，任好探灾问讼，身衰有克，切非送殡乱辞幡。

凡去探灾问讼送殡辞幡俯遭妨犯虑被仇伤一应忧疑，皆嫌官鬼。

若得子孙旺相或发动或持世或临日月克制鬼爻，诸般无害。

若逢官鬼发动、或旺相或持世或克世或临日月，皆惹祸殃鬼。

若空亡，般般无忌。

又看世爻，旺遇合生者嘻，衰逢冲克者凶。

鬼值六神兴，定六般之患难。

官临八卦动，分八向之忧危。

朱雀同宫，莫去传音附信，青龙并位，休来新保为媒。

如遇勾陈，拆旧更新当染患。

若逢白虎，修棺合椁反招殃。

住腾蛇事防连累，居玄武物被侵偷。

官鬼之爻看临何兽发动，便知何事招殃。

鬼临朱雀，事主文书或寄信或喧哗或词讼。

或往火场，恐惹祸端，皆宜速避。

青龙鬼动，事主花酒或行善原或往喜庆之家，反招殃祸。

勾陈鬼杀、或至征战之所，祸起难逃。

腾蛇鬼动，主妖怪或魔倒或虚惊或因动土而起。

玄武鬼动，事主盗贼、或坑厕、或水利、或阴人、或往江湖而染患；在艮则忌临东北，不利山林。

在坤则弗酶西南，岂宜坟墓。

震为东向巽东南，起屋上梁休奉贺。

兑乃西方干西北，看经讲道莫登坛。

坎嫌北往及江河，离怪南行兼炉冶。

艮宫鬼动，祸起东北或山林及骨冢、兼少男并犬畜、或击石樵柴之类。

坤宫鬼动，祸起西南，或坟墓及荒郊兼老妪，布疋犬兴并牛畜，或修砌动土之类。

震宫鬼动，祸起正东、或创作或树木、并舟楫兼长男或木行船枋之类。

巽宫鬼动，祸起东南、或兴造及风报，兼长女并鸡畜或竹芦花草之类。

兑宫鬼动，祸起正西或庵堂或尼姑，及水利酒肆并少女同羊畜并祝巫妾妇。

或念佛烧香之类。

干宫鬼动，祸起西北或寺观释子、或高楼兼金玉并白翁同骡马、及城垛或看经讲道之类。

坎宫鬼动，祸起正北、或江河或盗贼及狱门，并中男兼豚豕、或沟坑池井之类。

离宫鬼动，祸起正南或锅灶并窑炉及术士、兼中女或锐炮流星之类。

申酉避凶丧，又避战征场内。

寅卯忧斫伐兼忧造作门中。

水愁水路之行，藏火虑火场之来往。

辰戌忌山岭，丑未忌坟茔。

鬼属金爻，忌丧家及征战并宰杀之类。

鬼爻属木，忌造作并斫伐之类。

鬼属水爻，忌江河并池井及混堂之类。

鬼属火爻，忌火伤及窑炉之类。

鬼属土爻，忌山林及荒郊坟墓之类。

不动不必言也，又看鬼值何爻。

便断何方莫去。

且如鬼在坤宫，可决西南惹祸，余皆仿此。

动必生殃，纵不克身仍不吉。

静虽尤咎，若然伤世定然凶，随官入墓，处处屯 。

助鬼伤身，方方坎坷。

凡官鬼之爻，不拘临在何爻何卦，动必为殃，纵不克世伤身，既动无不作祸。

且如否卦四爻火官独发，前列火伤及窑炉大忌不可，拘疑往北方水路。

鬼动亦见凶危，但若官摇，不论东南西北概不为详。

鬼如安静，永不为殃。

倘来冲克世爻，虽静亦能为祸。

凡世身本命随官入墓、并助鬼伤身者，一切事情决无佳况。

用象化官殃速至，鬼爻变子祸潜消。

世上有官，吉曜纵兴终有害。

卦中无鬼，凶星虽动永无伤。

卦中鬼不交重又不克世，本为清吉，岂知用神动化官爻，反遭愆咎。

卦内鬼爻虽动变出子孙，定主先凶后吉，祸必潜消。

官虽不动若值世爻，纵有天喜贵人，此殃难解，卦中无鬼及落空亡，虽逢朱雀白虎凶星恶煞交重，并无损害。

凡卜忧疑，鬼不临世克世又不发动，子孙旺相又不化出官爻，此等卦爻，决无祸患。

人欲趋吉避凶，起未定卦乃决疑解惑，行止能分。

心若竭而祈诚，言有叩而必应。

防非避讼章第六十二(以官鬼为主，朱雀为凭。)时常问卜虑官司，却要官居空绝时，子动龙摇无横事，鬼兴雀噪定成词。

凡占词讼有无，须推官鬼，鬼若空亡、或临绝地、或不上卦，便无官非。

纵有官爻，若得子孙发动，或持世上，永不成词。

鬼带青龙，亦无横祸；鬼临朱雀发动，讼必当兴；鬼爻若化子孙，见凶得吉。

腾蛇值鬼牵连讼，玄武阴人盗贼知，白虎验伤分胜负，勾陈争产辩赢输。

腾蛇鬼动，若不为牵连之讼，定不免光棍之非。

玄武鬼动，祸起阴人。

或为盗情，或因水利。

白虎鬼动，事干丧服，或主枪伤打伤之累。

勾陈鬼动，祸由田产、或为公差之事、亦或因债负之词。

又云更推何象之为鬼，便见谁人起讼端。

福德变成卑幼起、或因僧道及歌欢。

妻财化出阴人仆。

或为生涯货物牵。

兄弟动来因手足朋友喧哗、或赌钱。

爻逢父母之官者，尊长文书衣产船。

官化官爻兴旧讼，变为空地不须言。

要知何事何人起讼，但看何爻化出官爻。

子孙化鬼，事起儿女之辈、或僧道医乐及善原并禽兽兼酌酒、或歌唱等类之讼。

妻财化鬼，事起阴人、或奴仆及买卖并财物兼粮食等类之讼。

兄弟化鬼，事起弟兄，或姨妹及朋友并同类兼中保媒妁等类，如加朱雀，便是赌博之讼。

父母化鬼，事起尊长等辈、或文书及房屋并舟车兼袍服、或坟墓等类之讼。

鬼化鬼，事起旧讼，不然亦主两情、或三衙门、或结后复告。

以上六亲纵然此日官鬼化鬼若空，又不依前断之。

离中鬼动因中女，艮内官兴为少男，以上他宫如此断，六爻安静讼无干。

离官鬼动，事因中女、或火炮及炉灶并术士兼文墨等类之讼。

艮官鬼动，事为少男、或山林及骨冢并犬畜等类之讼。

干宫鬼动，事为老翁，或寺庙及释子并城垛高楼兼骡马等类之讼。

坎宫鬼动，事为中男、或江河及盗贼并水利兼猪畜等类之讼。

震官鬼动，事为长男、或起造及树木并舟揖等类之讼。

巽宫鬼动，事因长女、或花草及竹芦并使风兼鸡畜等类之讼。

坤宫鬼动，事因老妪、或分坟墓及荒郊并牛畜布疋大车等类之讼。

兑官鬼动，事因少女、或庵堂及尼姑并水利酒坊兼羊畜等类之讼。

凡占讼有无，鬼若休囚安静，朱雀不摇，便无讼扰。

防火避焰章第六十三(吉则用子孙主，凶则用官鬼为主凭。)占火惟凭官鬼寻，交重克世火殃临，世中遇此兴家室，应上逢之起对门。

内卦鬼兴忧本宅，外爻官动虑乡邻。

要知何处红光透，八卦须将八向分，鬼在艮宫东北起，官居离卦正南焚。

占火独须推官鬼，鬼如发动便有火殃，不克世身并内卦，虽见无妨。

动来伤宅或克世爻，难逃回禄。

世值鬼摇，本家起火；应临鬼动，对宅兴灾。

内卦兴亲官鬼动，祸不离家。

他官或外卦官兴，火由邻里。

又看鬼动何官，便曰何方火炽。

干宫鬼动，西北兴灾。

鬼在坎宫，殃生正北。

官居艮上，东北遭殃。

震上鬼临，正东受患。

巽家鬼动，祸及东南。

离内鬼兴，正南发觉。

在坤，西南被害。

在兑，正西起殃，卦中纵有鬼，若不动，则不必言。

或空或绝无回禄，安静休囚也不侵。

子动伤官殃息灭，福临世上火光沉。

鬼爻暗动伤身者，倘中冤仇报复心。

卦无官鬼，纵有或值空绝，必无火光。

爻如有鬼，若值衰静不克世爻，亦无害。

卦见子动或持世、或陷日月，火必潜消。

官虽静、或被动爻冲官、或日辰冲鬼、鬼与应爻同克世，恐仇人放火，防备须严。

问火有无，须要官鬼休囚，亦不发动又不克世，便无火殃。

提防盗贼章第六十四(以官鬼为主，玄武为凭。)子旺官空玄武静，门窗不闭永无忧。

玄摇鬼发远财助，墙壁坚牢也被偷。

凡占盗贼有无，却凭官鬼，鬼在空亡及不上卦，玄武又不发动，必无盗贼来侵，纵有鬼爻，不临玄武又不交重，亦无贼至。

官爻虽动，而玄武不动，子孙况值交重或临世上，终无失脱。

子与鬼爻皆动却看旺衰，子旺官衰不须疑虑；子衰官旺，贼势难防。

玄武与官鬼二爻皆动，又遇动爻助鬼或日月生官，虽然屋宇坚牢，穿偷难免，鬼如化子纵被侵偷，必然缉获。

那月官临生旺值，便知此贼至门头，交重玄武无官鬼，有口无心不必愁，艮家鬼动防东北，坎北离南一理求。

要知贼冠何月来侵，便看鬼临长生帝旺生扶之月，又看临值何月，便知此贼方来。

假如占得明夷卦，四爻土鬼动，土赖火生，先防五月，土生在申，再忧七月。

鬼临丑土，腊月当来，其余诸卦就此推详又推。

玄武发动鬼值旬空，贼虽起意终不来侵。

要知贼在何方，且看鬼居何卦，鬼在干宫，贼居西北，不来亦在寺观之中。

鬼在坎宫，贼藏水口，不然亦在北方。

鬼在艮宫，便言东北、或在山林。

震宫鬼动，盗隐正东，若非树下，定近船坊木行之所。

官居巽卦，当日东南，必近竹园或草堆之所。

鬼在离宫，南方之贼，若不在窑炉之所，必匿于银铜铁匠之家。

坤宫鬼动，便断西南，若不居坟墓之所，必在荒郊旷野之内。

鬼入兑宫，贼从西路，或在鱼池水阁之傍，或近小庙庵堂之处。

卦内鬼多不动，玄武朱雀皆兴，兄弟化出官爻，必是赌输而为盗，玄武临财化鬼，若非妻妾之亲，必是奴丁为盗。

在内则本家之仆，在外则他姓之奴。

玄武子孙化鬼须防子侄，或僧道来偷。

玄武父母化鬼，倘遭尊长相侵，或被不就文人作盗。

玄武官化官爻，必是远年绩贼。

玄武鬼爻白虎，当推戴孝之人。

卦内官爻及化出官爻，如临空陷，皆不可以盗贼言之。

御避灾患章第六十五(吉则用子孙为主，凶则用官鬼为凭。)防灾避患忌官爻，安静休囚祸不招，遇旺遇生灾速起，或无或陷病潜消，不伤身世无魔瘴，如值交重难莫逃，日月制之殃咎散，子孙一动灭邪妖。

凡占自身疾病有无，当详官鬼，鬼逢生旺必见灾速。

若落空亡或不上卦，永不为殃。

鬼如发动岂不生灾，不克世身终无疾厄，官爻虽动，若得子孙同发、或子临日月、或子孙居世，万祸潜消。

无鬼便无灾。

谁爻化鬼谁人犯，那命临官那个遭，更论六亲谁受克，可推轻重决分毫。

又论合家病疾有无，须寻用象。

父爻化鬼灾至椿萱。

兄象化官祸延手足。

子化官爻，殃从儿女。

财之用象，病在妻奴。

宫化宫爻，令门受患。

世化官爻，病临自己；应之鬼位，妻妾不宁。

复查人之本命临官，必主为灾；假令占得某卦，午火临官便曰属马生人受患，余照其详。

鬼若空亡，不依此断，更看六亲之象，不可受伤。

财动则祸忧尊长，鬼兴则殃及兄弟，兄摇妻病，父动儿灾，妻若来占，子动夫君受患。

其余问卜，子兴皆作康宁。

问病有无，卦内忌神不动，鬼不交重，用神不值旬空月破，便言平安。

何处得病章第六十六(以官爻为主，动象为凭。)欲知何处起灾星，须把交复位向真，爻静可将外卦取，无官却在本宫寻，当推官伏何爻下，鬼上飞爻方有因，假令卜得家人卦，鬼伏三爻辛酉金，但看飞神己亥水，便言西北犯灵神，飞官伏鬼皆空者，病体终无邪祟侵。

凡占何处得灾，并看何方犯祟，不论卦中有鬼无鬼，如见动爻，即以动爻取之。

火动曰南，水动曰北，如卦安静亦有官鬼，便取外卦断之。

外巽则东南起祸，外干则西北招殃。

卦若安静又无鬼者，并不取外卦而推，却看鬼伏在何爻之下，鬼上飞爻定其方向，假令讼卦安静，鬼伏三爻午火之下，便云病起南方。

又如遁卦三爻六爻动，既有动爻便言动，动申是西南，戌乃西北，病从一处岂有二方？即要二者并看，只曰西方。

又如遁卦安静，卦虽有鬼并无动爻，便将外卦而决，祸从西北而来。

又如小畜卦初爻二爻动，官鬼虽无，动爻可取鬼当正北，寅为东北，二象并推总言在北。

又如小畜卦初爻二爻动，无官难取外卦，方看鬼伏三爻之下，祟于西北方来，卦如无鬼伏鬼再空，并无神祟。

之一又论八宫鬼动云坤象鬼兴遭坟野，艮家官动起山林，离宫或到窑炉处，干兑曾冲寺庙门，震巽树林花草路，坎卦江河池沼村。

鬼值本宫非出境，官方惹祸却评论。

官若动时，亦不如前所断。

鬼在坤宫，必往西南犯祟、或登坟墓、或田野之间。

鬼在艮宫，曾行东北，不然便往山林。

鬼在离宫，南方染祸、或往火场、或到窑炉之所。

鬼在坤宫，理推西南、或到寺观之中、或步高楼之上。

鬼在兑宫，正西有犯、或往庵堂、或居水口。

鬼在震宫，正东惹祸、或往树林之下、或登船轿之中。

巽宫鬼发，曾步东南或到竹园之侧、或居柴草之傍。

鬼在坎宫，病从北至、或履江湖之口、或逢骤雨淋身。

鬼如独发，又看地支所属之方，假令贲卦初爻独发，病起东方，余皆仿此宫。

鬼如不独发，则不必言也。

如爻乱动，照前八卦推之，又看鬼在本宫或在内卦，便言当地之灾。

鬼在外卦或在他宫动者，当推病起外方，学者自宜通变。

之二又论六神值鬼云青龙鬼动因权悦，或往亲朋喜事家，或到树林芳草处，或叨酌酒及簪花。

鬼值青龙，灾由喜处、或探亲访友、或酬酒簪花、或去游山、或居树下、或谒贵人，以上等方病从此得。

朱雀鬼兴因恼怒，是非词讼及文章，看书写字兼歌唱，皆是生灾惹祸方。

鬼临朱雀，灾由怒气，或被闲非词讼或曾写书修书或遇喧哗或逢歌耍、或视火场染其灾祸。

勾陈鬼动病难痊，倘至田傍墓后前，或为他修并自作，莫非禁忌有牵连。

鬼值勾陈，灾由跌磕、或登坟左墓右、或行地后田前、或曾内外动作，故有灾瘴。

腾蛇若带鬼爻兴，病为惊惶惧吓成，或被七情伤气血，或逢鬼魅作妖精。

鬼值腾蛇，灾由惊恐或多思虑、或有忧愁、或遇妖邪，故生灾瘴。

白虎相临官鬼兴，或闻邻近有悲声，或观撤席行丧过，或视兵戈及宰牲。

官临白虎，祸起哀声、或邻里之临丧、或新朋之撤席、或往孝堂之内、或见刀兵或逢宰杀，如此数般祸从斯出。

玄武还从水路来，或贪酒色得其灾，或经沐浴兼逢雨，或受寒邪病更乘。

玄武临官，灾由酒色、或往江河、或曾冒雨、或经失物、或被盗惊起病之由，细宜斟酌。

痘疹起回章第六十七(以官鬼为主，五行六象为凭。)未种花时问种花，卦无官者痘无芽，鬼空鬼绝无斑疹，官动官兴有痘瘀。

凡占出痘，须看官爻，鬼若空亡及不上卦，决然不出。

卦中纵有鬼动亦值休囚、或逢冲散、或遇绝乡、或化克绝，皆非出也。

官如发动不临死绝刑伤，鬼纵休囚若变为有气，便种痘花。

鬼虽不动或逢旺相之期，亦当起发。

卦虽无鬼，倘然本月临官，反生痘痧。

年上临官年出痘，月中值鬼月栽花，鬼休子旺当稀朗，鬼旺福衰稠密加，若见腾蛇临火发，定主麻痘断无差。

若问何年种豆，便看鬼临生旺之年，卦若无官，又察何年值鬼。

如占何月栽花，便推鬼逢生旺之月；要知何日，亦看鬼旺之期，大同小异一理而推。

卦中官鬼休囚子孙旺相、或值世家，纵然出痘，亦主稀疏。

官如旺相，子若休囚，痘生时下稠密非常，又论腾蛇临火发动，鬼虽安静必发痘疹。

病源真假章第六十八(以官鬼为主，旺衰为凭。)凡占疾厄假和真，官鬼交重病必兴，旺相亦然遭此患，临空遇绝是虚名。

凡占是病不是病，只论官爻，再无别议。

鬼若交重，必成此症。

官虽不动，若逢生旺，亦断此灾。

卦如无鬼及落空亡、或临绝处，似是而非病不真也。

随官入墓灾非假，助鬼伤身祸必兴，日月制官实不实，子孙旺动疾难凭。

凡值随官入墓助鬼伤身，其祸当兴，灾难，回避。

要知病散，须看子孙。

若得子旺官衰、日月及临福德，卦内子爻或动克制。

疾病吉凶章第六十九(以用神为主，元神为凭。)疾病须求用象兴，元神旺动定为亨，忌神切莫交重位，日月将来配克生，动看变爻知去就，无寻伏象觉亏盈。

凡占疾病专看用爻，卦中若得用爻有气元神发动、忌神安静，便主无妨。

忌神忌动，如元神同发者，转助用爻，病反得详。

卦内元神不动，闲神况值休囚，更逢月建或日辰相克，也主倾危。

用象虽临弱地，如逢日月生扶，决然无咎。

用如安静，不必细详，用若交重须推变化，变出生扶，则吉；变成墓绝，则凶。

卦中如无用象，当察伏神，更推日月，日月又无主象，伏神又被刑伤，再查互卦。

互中体用二爻亦无用神者，方言无救。

主卦虽无用象，倘然伏出无伤，决难损命。

伏出纵遭刑克，远查日月并互卦之中有一用爻，亦无害也。

又论用爻上卦正值旬空，却看病之远近，暴病逢空可救，久病逢空必死。

虽值空亡，还分衰旺。

空如旺相，纵然久病也无妨。

空若休囚，但遇日冲亦不死。

倘若立时空又值旬空，不拘远近之病，无不倾亡。

用爻虽不落空，如临月破必致伤身。

用爻有气元神动，忌神纵发不须惊。

主象休囚加克破，体虽无恙也遭倾。

用神旺相逢扶助，病纵临危反主生。

占病，得用爻旺相元神又动，日月纵来相伤永不受克，忌神虽发，亦不为殃。

主象若值休囚，元神又静，忌神况值交重、或被月建日辰伐用，身虽小病，后必伤躯。

用象如临旺地又遇生扶，决有起死回生之兆。

忌变生而用变克，分毫之疾恐伤刑，用之旺者忌之绝，沉重之灾即刻轻，如此定之留万古，何须海外再求明。

休把卦名推祸福，莫将神煞决忧祯，空身空命皆非忌，无鬼无财岂足凭。

疾病卦中忌神旺动又变生扶，主象衰摇化成死绝，元神又之克破，岂有救哉？用神虽居衰位，化出帝旺长生，又逢扶助忌神虽动而化为克伤死绝之乡，不能制用，病虽沉重，旦夕可安，如此推之并无差谬。

其中有论卦名者，切不可也。

经云易卦渊源论五行阴阳之理，本生生可怜愚昧无知识颠倒阴阳论卦名，今有人论神煞者亦非也。

经云易卦阴阳在变通五行生克妙无穷，时人不辨阴阳理，神煞将来定吉凶。

假令子占父病，父爻旺相，墓门煞或大煞又动，用爻有气，岂能死乎？又如夫占妻病，财爻无气父兄皆动，纵得月解天医同发，用既遭伤，岂不死推？故此五行为重，神煞难凭，星家专忌本命空亡，此非正道。

且如甲子旬占，空当戌亥，寰中万万属猪属犬生人，岂皆命绝？前人又言病人无鬼必死，岂无验乎？天玄赋中虽曰占病无鬼必无叩告之门，乃天年命尽也，其病不瘳。

且如兄占弟病，鬼乃忌神，岂宜在卦？又如父占子病，鬼作仇人，焉可用之？若据理上论病只取用爻旺衰生克，便决存亡。

凡卦无鬼不过无神祟耳，岂就作天年命尽乎？况今屡试无官之卦，未必死也。

又辨无财者理更差误，财爻虽为饮食，无者不过目今饮食不食，焉能丧命？只有夫占妻、主占仆看，惟忌财空，其余占者皆不忌。

又云惟有六冲分缓急，病源却要自斟量，初灾遇此当全瘥，久病逢之命必伤，合处逢冲同此意，不凭主象弱和强，更论土爻临鬼动，爻凶少吉祸难禳。

病得六冲化冲、合处逢冲，皆要审其远近重轻，如暴病来占，朝夕即当痊愈。

若久病占之，用象虽然旺相，也主身亡。

又论近病逢冲则愈，重病逢冲则死。

卦纵不冲，用爻亦旺，凡遇财鬼动者，万可言死。

惟占尊长，鬼为元神，动则祈让可疗。

疾病生克论之一百病重轻，不出五行生死；万民生死，难逃八卦兴衰。

且如水为主象，畏土纵金；卦中土静火兴，不须畏忌。

爻内火安土动，却不为祥。

怕逢巳午二时喜遇木金二字。

又如火土皆动，见木反凶，得酉申而助水疑此病以方痊。

假令金藏土下，飞能生伏为佳，如木爻安静日忌卯寅，若木象交重时忧亥子，正所谓逢金则吉，遇水则凶。

复将土作用神，卦见水木火爻三动，不作凶推，当从吉断。

时遇午申，土得生扶则吉，日逢卯巳，土临死绝则囚。

又论火是用爻，独逢水发日遇戌辰丑未，水遭土克无妨，一见酉申当命尽，但求寅卯必身安。

若用居衰木化入金乡，卦无亥子父兴，必难救度，查何日逢金，便决何时作殡。

倘若金空亦非此断，节产亥子，命亦回生，细究何爻动静，便知那日存亡。

其中有贪生忘克，救处遭伤、盈虚却要精详，岂可寻常概论？占自己病断之二自卜身宫疾病临，先凭世象次凭身，怕逢月破旬空内，喜见生扶拱合亲。

克世之爻为忌客，来生之象作元神，随官入墓灾难瘥，助鬼伤身命必沉。

自占己病，专看世，爻若临月故不拘新旧之病命亦难全。

世若落空当明缓急，急症堪医，旧病不救。

若空中有气，目下无妨后来难保。

世象不临旬空月破，又看旺衰，世若休囚却被动爻相克、或遭日月来伤，或变为死绝，毫无救助之爻，岂不天年命尽？世纵休囚，若得动爻生助，或逢日月扶持、或化为有气，纵临危而不死。

世若旺相虽无生助之爻，亦无所害。

凡克世者名曰忌象，宜静不宜动，生世者名曰元神，宜旺不宜空。

占他人之病，身世随官入墓，不必忌之，命随鬼入墓即凶矣！惟独自占身世，命随鬼入墓者命不回生，其中助鬼伤身理亦同也。

又看卦身，若墓绝子月建或墓绝于变爻，决无救矣！占他人病断之三代问他人看应爻，若临月破最难逃，遇冲遇克身难救，逢旺逢生病必消，生应元神宜发动，克他忌象怕重交，卦身有气还须吉，应位逢官祸必招。

代卜他人之病，应作用爻，如临月破旬空其命难保。

应如衰弱亦遭动象或日月来伤、或应变为墓绝，便主凶危。

应纵休囚，若得变为生旺、或动爻及日月相扶，命还有救。

凡生应之爻是元神而宜动，克应之象乃忌客而宜空。

鬼临应上病必难痊。

次察卦身，亦不可临于月破，又不可成墓绝之乡。

卦身或墓、或绝于月建之中，皆为凶兆也。

占何日病退云之四凡卜病人何日瘥，用临生旺体当安，元神值日灾须减，忌象遭伤病必痊，助鬼伤身逢福解，随官入墓见冲欢，若然主象临其绝，且待生时免祸愆。

占病何日得痊，须推主象。

卦中元神旺相，忌客休囚得无用爻者，便取用爻值日而安卦中，如有用爻而衰弱者，方取生旺之期。

倘若用爻重重太旺者，反喜入墓之时，如不太旺又取元神值日，忌神若动，须逢冲克忌神之日，方得安康。

若逢助鬼伤身又利子孙值日。

随官入墓，还求冲墓之辰。

用象如临绝地逢生，必主乎宁。

占何日病凶云之五病者来占凶日详，用爻无气更遭伤，忌爻那日逢生助，便主身危立孝堂。

忌神旺动仇人发，用神失位反无妨，变怕日辰临用地，若还挨过免凄惶，元神被克灾加重，忌客逢生定受殃，月破用爻天命止，纵然旺相也须亡。

论病何日见凶，不过看用爻生克，用如无气被日辰克者为凶，忌动用衰甚日再生忌神者死。

又论卦中元神不发，忌神兴仇神皆动，独无用爻，日前无事，待后用神值日难以回避，定入黄泉。

倘若忌神仇神兴元神同发，亦无主象，候至用爻值日反主无妨，复陈卦内用象既衰，全赖元神相救，能忧忌客来伤，日辰克制元神，灾当沉重。

忌象如逢生旺之时定成凶咎。

主象如逢月破，不拘衰旺，命必归阴。

且如子占父病，五月甲子日，占得观之益卦，此卦父爻化居旺地，又带青龙贵人，本为吉象，岂知父临月破，后至乙亥日，元神绝而忌神生，果然父丧。

又如妻占夫病，三月甲子旬丁卯日，卜得涣之垢卦，所嫌仇神忌神皆动，独无用爻，又鬼伏仇爻之下，又值旬空，毫无救。

挨至乙亥日用爻透出，免受忌神来伤，夫果死也。

假令弟占兄病，十月戊辰日，卜得剥初二三爻皆动，却本卦无兄弟，所喜申金兄弟伏在世爻用爻透出果应病痊。

又如父占子病，五月甲午旬癸卯日，占得萃卦上六爻动，此卦子孙太弱，父母相而又动，虽受卯日相伤，又逢月建扶起，父又化为进气能克用爻，虽有元神暗动又值立时空不能相救，后至丙午日忌象叨生，此男果死。

又如夫占妻病，三月甲戌旬庚辰日，卜得师卦九二上六爻动，此卦青龙财爻持世，兄弟又不交重，鬼又化出财来，本为佳兆，岂知土官发动，书云更论土爻临鬼动，多凶少吉祸难让，果应五月庚申日，官遇长生月建又扶土鬼，此鬼太刚死而可验。

又如父占女久远病，七月甲寅旬癸亥日，卜得艮卦安静，此卦用爻临月建，忌神又不兴似无凶兆，岂知卦犯六冲，经云初灾遇此当瘵瘥，久病逢之命必伤，果应在子月戊午日，用象死于月建，败于日辰，其女死也。

又母占子病，九月甲子旬辛未日，卜得归妹卦安静，此卦六爻无子，虽伏出亥水子孙在四爻之下，又落空亡，世上父母又被日辰冲动本绝卦也，岂知互出水火既济取互体坎水配成兑卦，子孙此乃无中生有也。

惟互出之爻，再不受日月并动爻伤克，此子果应亥月戊子日，用值旺乡，病全脱体。

凡占父母及家主尊长之类，取父母为用神，官鬼为元神，妻财为忌神、子孙为仇神、兄弟为泄气。

凡占兄弟朋友之类，兄弟为用神，父母为元神，官鬼为忌神，妻财为仇神，子孙为泄气。

凡占子孙卑幼之类，子孙为用神，兄弟为元神，父母为忌神，官鬼为仇神，妻财为泄气。

凡占妻妾、弟妇子室奴婢之类，妻财为用神，子孙为元神，兄弟为忌神，父母为仇神，官鬼为泄气。

凡占夫主、官员之类，官鬼为用神，妻财为元神，子孙为忌神，兄弟为仇神，父母为泄气。

占自己取世为用爻，生世者为元神，克世者为忌神。

占他人取应为用爻，生应者为元神，克应者为忌神。

此法非惟占病，凡看卦，无不用之。

灾病缠脱章第七十(以福神为主，用象为凭。)身处灾生相貌残，鬼兴鬼动定缠绵，随官入墓终难脱，助鬼伤身永不痊，世受官伤成痼疾，子孙一动立时安。

凡占带疾不带疾，最嫌官鬼兴隆，官如旺相，病必缠身，纵不旺相，发动亦然。

若值随官入墓、或助鬼伤身，必成痼疾。

鬼克世爻亦难脱体。

若得子孙旺相、或发动、或持世、或临日月，病得离身。

六冲旦夕灾殃散，无鬼终须病不缠，鬼若空亡无疾厄，忌神旺发患多年，鬼化福神他日解，用象兴隆祸不干。

六冲之卦，此患易消，合处逢冲后来方解。

鬼不上卦及落空亡，永无殃疾。

纵有鬼象，若变福神，目下虽凶，后当解脱。

虽凭官鬼，亦要看用爻，用值旬空月破，病亦难痊。

土象休囚，更被忌神发动，岂不成凶？用爻纵弱，如逢动出元神，虽有此灾，决非损寿。

用父若得兴隆，官鬼又居衰地，始虽见病终不成殃。

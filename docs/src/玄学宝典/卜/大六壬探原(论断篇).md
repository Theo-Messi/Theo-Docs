---
title: 大六壬探原(论断篇)
editLink: true
---

论占时〔先锋门〕

卒然相遇之谓机，自然符合之谓神。六壬之用占时，非神与机之谓乎。故古人以占时为先锋门，谓其不待运式而先有所主也。

凡时为日干之财，更乘旺气，得吉神良将上下相生，定主财帛之事。时为日马，若不值天空，不落空亡，定主出入道路，攸往咸宜之事。

时为日贵、日德、日禄，又带财星，定为官贵之财，或托官人干事获福。若披刑带煞，传见凶将，又主争财官府。若传见青龙、六合、太常，与日三合、六合，不见刑尅，仕人加官秀才及第，庶人得之，见官得理，或得高人携手。

时为日贵、日德、日禄，又带财星，定为官贵之财，或托官人干事获福。若披刑带煞，传见凶将，又主争财官府。若传见青龙、六合、太常，与日三合、六合，不见刑尅，仕人加官秀才及第，庶人得之，见官得理，或得高人携手。

时为日枝三合、六合，主内事和合。若式中见子孙爻，乘旺、相气而带吉神者，又应添丁或子孙有和合之事。若枝合中带鬼，上见朱雀、勾陈，卦得乱首〔四下贼上〕、绝嗣〔四上尅下〕，定主眷属仇讐，及为内事竞争。若仕人得之，主同僚不睦，公吏则同辈相残。时合日干又合日枝，主两动，应内外和合，非一事也。

时为日干六害，主外忧；时为日枝六害，主内忧。时为日之空亡，事主虚诈，闲占无益。若式中见三合、六合，上带合、后、龙、常，凡占空喜，终难成功，惟病讼以空亡为最吉。然新病逢空则病散，旧病逢空则人亡，此又不可不知。凡占事见空亡，出旬可成，访人不见，托人无效。占失物，其类神落空亡者，尤难寻获。如鬼落空亡，虽有仇敌，亦不足畏，盖空则无力也。如日干落空、虽三传为鬼，上挟凶神，亦不为害，盖我既落空，彼不得见，将谁与争耶。空亡中见太阴，主虚诈设谍；见玄武，主盗贼窥财。

时为日墓，更在传中，主干涉田土，或事属茔葬。时为干冲，主外动；时为枝冲，主内动。或主家宅卑幼，及与人相争之事。时为日刑，或为日干劫煞，主出入事速。时为日破，主破财走失〔鼎祚联珠经载有占课忌时，甲乙日申酉时，丙丁日亥子时，戊己日寅卯时，庚辛日巳午时，壬癸日辰戌丑未时。按诸五行即是日鬼〕。若发用又为日鬼者，课名天罡，占病讼最凶。若中末传见者，其凶稍缓。若时为日破，上带吉神，式中见玄武，与日干相合而为财者，物虽失，可复得。若时为日破，上见凶神，式中见玄武，而所乘之神又尅财爻者，主失物难寻。若玄武乘神，与日为鬼，值旺相而为刑害者，定主盗贼伤人。若勾陈为玄武所制，又主捕盗人受伤。更有昼占而得夜时者，事多暗昧，病主重，讼主屈；夜占而得昼时者，从可知矣。

论月将〔直事门〕

月将为值事门，乃每月中气后太阳躔次也。太阳所临，吉增凶散，其用与天月二德同。若入传，为福不浅，系吉神则吉，系凶神则减凶，即值空亡，亦不以空论。盖太阳为诸曜之主，管三旬之事，不可得而空也。

论日干日枝〔外事门、内事门〕

经云：日干为外事门，日枝为内事门。凡占，干为我，枝为彼；干为外，枝为内；干为动，枝为静；干为人，枝为宅；干为男，枝为女。欲知进退、顺逆、祸福、盛衰者，不可不于此加之意焉〔此一段论干枝本位，定彼我、内外、动静、人宅、男女，推而至于万事万物莫不如此〕。

凡枝加干生干，主彼就我助我；干加枝受生，主我就彼助我。枝加干受生，主彼就我脱找；干加枝生枝，主我就彼脱我。枝加干尅干，主彼就我欺我；干加枝受尅，主我就彼受欺。枝加干受尅，主妻财就我；干加枝尅枝，主我就妻财。枝加干比干，主彼就我培我；干加枝比枝，主我就彼培彼。枝加干合干，主彼就我和好；干加枝合枝，主我就彼和好〔此一段论干枝相加之生尅合神〕。

干上神合枝，枝上神合干，主彼我和好；干上神生干，大吉；干上神尅干，大凶；干生上神，虚耗百出；干尅上神，阻隔重逢。干上神生枝，枝上神生干，或干枝各受上神生者，主彼我皆利；干上神尅枝，枝上神尅干，或干枝各受上神尅者，主彼我相伤。干上神脱枝，枝上神脱干，或干枝各受上神脱者，主我脱彼，彼亦脱我〔此一段论干枝上神之合神生尅〕。

干上见枝旺，枝上见干旺，或干枝各见旺神者，静乃获福，动必招尤。干枝上皆乘墓，终日昏昏，不啻醉梦。干枝皆坐墓上，自甘暴弃，岂能尤人。干枝上逢败气〔即沐浴〕，身衰宅败，意懒心灰。干枝上值绝神，生意索然，惟宜了结旧事。干枝上逢死神，祸在眉睫，惟知止不殆〔此一段论干枝上下之生旺墓绝〕。

干枝上见刑、见害，宾主不投，各怀嫉妬。干枝上值空亡，镜花水月，劳而无功〔此一段论干枝上刑空〕。干上课不足，形容憔悴，举止乖张。枝上课不足，阴私灾晦，家宅衰颓〔此一段论干枝二课缺否〕。体虽如是，用或变更，学者可举一反三，慎毋胶柱而鼓瑟也。

论四课

第一课为日之阳神，第二课为日之阴神，第三课为辰之阳神，第四课为辰之阴神。阳神以占出见，阴神以占伏藏，总以两阳为主，而阴次之。四课全者，事正顺而易。四课不全者，事不正逆而难。大抵见生、合、德、禄、旺、相者，言吉；见尅、害、刑、冲、空、墓者，言凶。

论三传〔发端门、移易门、归计门〕

传者，传课之隐微，发课之几蘖也。故课为体，传为用，传吉课凶事终吉，传凶课吉事少成。初传为发端门，应事之起点。若初传神将比和，上下相生，又逢德禄，举事称心，虽危有救〔此一段论初传〕。

中传为移易门，应事之变迁。若初凶中吉，则移凶为吉；初吉中凶，则移吉为凶。母传子则顺，子传母则逆。鬼主事坏，墓主事止。害为折腰，事多阻隔。破主中辍，空为断桥，又为折腰。皆主事体不成〔此一段论中传〕。

末传为归计门，应事之结束，发用在初，决事在末，最为紧切。若初传受下贼尅，而末传能制其贼尅，终可反凶为吉。末尅初，为终来尅始，远行万里，入水不溺，入火不烧，病苏灾止。若加破、害，则有阻隔，吉凶皆不成。逢空亡，则事无结果〔此一段论末传〕。

初为日之长生，末为日之墓库，则有始无终。初为日之墓库，末为日之长生，则先难后易。初传凶，中末吉，能解之。初中凶，末吉，能解之。三传凶，行年吉，能解之。若三传行年俱凶，不能解也〔此一段总论三传〕。

至于三传、神将，若将尅神〔贵、蛇、雀等为十二天将，子、丑、寅等为十二枝神，将尅神即蛇雀尅三传申酉之类〕，为外战，忧轻，虽凶可解。神尅将〔即三传子丑尅蛇武之类〕，为内战，忧重，虽吉有咎〔此一段论天将〕。

三传皆空，占事了无一实。如两传空，一传实，却见天空，亦作三传空论。如初中空，以末传为主；中末空，以初传为主〔此一段论空亡〕。

三传自干上发用，传归枝上者，名“朝枝格”，主我去求人干事，不得自由。自枝上发用，传归干上者，名“朝日格”，主人来托我干事，易于成合。若神吉传吉，妙不可言。神凶传凶，祸不旋踵。若三传不离干枝，求物得，谋事遂，行人回，贼不出乡，逃不脱。三传不离四课，号曰“如珠走盘”，谋事成，吉则吉，凶则凶。忌占病讼、忧产。三传离日远，凡事难成，惟占避难及讼灾可退〔此一段兼论干枝四课〕。

三传生日百事吉，三传尅日百事凶。若干尅初，初尅中，中尅末者，求财大获。三传日辰，全逢下贼上者，毫无和气，讼必刑，病必死，占事必家法不正，自取其辱。三传日辰互换，三合递相牵连，占事翻来覆去不易妥当。外有三传三合，为日干全脱、全生、全鬼、全财、全兄弟者，俱视天将吉凶，及五行制化何如。假如全鬼为凶兆，若年、命、日、辰四处有子孙爻，则制鬼矣。故脱气要见父母，全生不可见财。三传与日辰上下皆合紧，则不宜妄动，得日月冲破之，方可他求。然又要看三传吉凶何如，若吉则宜合，不宜冲破；凶遇冲破，则凶解散〔此一段论生尅合冲〕。以上所论，乃三传之大旨，学者须详审消息，择其切要者断之，庶免毫厘之差，千里之谬矣。

论发用

太公立三传，极重发端。发端者，发用也。能左右四课之祸福，其力甚大，故特详之。凡用在第一、二课主外事，如天乙顺行，在贵人前，不问吉凶主事速。用在第三、四课，如天乙逆行，在贵人后，不问吉凶主事迟。用在第四课名“蓦越”〔越字俗本误为逢字，此与贵人逆行为蓦越者不同〕，事主蓦然而至〔此一段论四课〕。

用逢上尅下，主卑幼之灾，事从外来，利男子，利先起。用逢下贼上，主尊长之灾，事由内起，利女子，利后应〔此一段论贼尅〕。

用逢上尅下，而天盘又尅天将〔天盘之子寅尅蛇勾之类〕，谓之内战，忧重，凡事将成，被人扰乱。用逢下贼上，而天将又尅发用〔如虎阴尅寅卯之类〕，名“逼迫煞”，主身不自由，受人驱策，或被人抑勒。若夹尅财神，必财不由己而费〔此一段论天将〕。

用逢日财，事因求财；用逢日鬼，动辄得咎；用逢脱气，事属子孙；用逢日比，事属兄弟、朋友；用逢日印，生机蓬勃。用尅日，身危或长上官讼；尅辰，家宅不甯；尅时，忧惊叠至；尅末，有头无尾，先易后难；尅年命，百事难成〔此一段论五行生尅〕。

用逢长生，谋为发达。若长生临墓，又主旧事断而复续。用逢败死，事必毁坏。用逢墓库，事多迟延，占病死，占物在，占人归，占旧事凶。用绝事了，人来、信至〔此一段论生旺墓〕。

用刑、冲、破、害，重逢险恶，卒鲜收成。用空亡，忧喜不成，谋事出旬可望，托人谨防诈骗〔此一段论冲、破、空亡〕。

用逢旺相，则获利获名。用逢休囚，则防灾防讼，其他死主丧失，尤应烦恼〔此一段论王相〕。再看其生我、比和、我尅则旺相为宜，尅我、盗我则休囚不忌。

论遁干

干枝课传之亨屯，现于外也。干遁〔旬遁〕元遁〔五子元遁〕之否泰，隐于内也。现于外者易为力，隐于内者难为功，是当兼察者也。甲为数之始，冠万物以为尊，占者多主革故鼎新，重谋别用。乙为日精，丙为月精，乙丙所至，妖邪伏匿，凶恶潜藏，故婚姻得之而成，家宅得之而甯，盗贼得之而倾，利明不利暗也。丁为玉女，为星精，能变化，能飞腾，能通灵，故逃亡得之而远遁，盗贼得之而潜藏，婚姻得之而奸淫密订，病讼得之而幽暗难伸，利暗不利明也。又云：丁主动，乘蛇、马则远行，乘虎、常则忧丧，乘阴、后则女人走，乘天空则奴婢逃，乘玄武则盗贼遁，乘朱雀则远信来，乘勾陈则兵革起，乘青龙则丈夫得志，乘六合则子弟远游。戊为阴伏隐遁之象，最利逃亡远行。己为六阴之首，只宜保守静观。庚辛主肃杀之气，动必死伤，惟宜捕捉渔猎。壬者天一生水，为五行之始，寄位乎乾，为八卦之始，故易以乾为首，课以壬为名，此万物之祖，动之机也。占者得此，利于勇为。癸为数之终，下法乎地，象主安静，事贵收藏，此乃十干大义，仍当会通课、传、年、命，以决之。

按：《六壬说约》云：壬数倚伏视遁干，倚伏者，暗中祸福也。然只视旬遁之干，不应推五子元遁之干，此说有理，宜从之。且免顾此失彼也。

论空亡

甲子旬中空戌亥，甲寅旬中空子丑，甲辰旬中空寅卯，甲午旬中空辰巳，甲申旬中空午未，甲戌旬中空申酉。盖十干分统各枝，甲子旬至癸酉而止，遗戌亥二枝不在统内，故名空亡，余旬仿此。皆以日干为主，失时为真空〔死、休、囚〕，得时为半空〔旺、相〕。课传吉神真空，则吉减十之七，半空则吉减十之三；凶神真空，则凶减十之七，半空则凶减十之三。如有扶助，则真空同于半空，半空则吉凶如故。更逢冲尅，则半空同于真空，真空则吉凶俱无矣。旧书谓阳日空阳，阴日空阴，如甲子日阳干则空戌，阴干则空亥，此亦近理。又谓天盘空亡，转盘则实，乃游行空亡，吉凶尚有七八分；地盘空亡，乃落底空亡，吉凶乃主十分。又谓日干不论地盘空亡，而天盘反以空亡论，如甲子旬中壬申日，壬寄亥宫，而地盘亥上，不作空论；惟天盘之亥为日禄，乃是真空。又谓太岁、月建、月将、年、命虽值空亡，不以空论，此即空亡填实之义。惟占时值空，百事不成，又谓空遇冲则实。然空则无气，冲之恐益破散，岂反实乎？至于十二神中之天空，虽另有说，其大旨与此相通。

论五行生尅定名

生我者为父母，我生者为子孙，尅我者为官鬼，我尅者为妻妾，同类者为兄弟，此五行生尅之定名，虽变化无方，要亦不出人情物理中也。《毕法赋》云：财爻现卦，必忧父母。如庚辛金日，以木为财爻，土为父母。今三传中木多尅土，故必忧父母也。又云：父母爻现，必忧子息。如戊己土日，以火为父母，金为子息，今三传中火多尅金，故必忧子息也。又云：子息爻现，必忧官事。如丙丁火日，以土为子息，水为官星，今三传中土多尅水，故必忧官事也。又云：官鬼爻现，必忧己身及兄弟。如甲乙木日，以金为官鬼，木为己身兄弟，今三传中金多尅木，故必忧己身及兄弟也。又云：同类现卦，必忧妻妾及耗财。如壬癸水日，以水为同类，火为妻财，今三传中水多尅火，故必忧妻妾及耗财也。虽然日、辰、年、命上，果得制伏之神，亦可化险为夷，当忧不忧。制伏者何？如木多尅土，则金为制伏；火多尅金，则水为制伏；土多尅水，则木为制伏；金多尅木，则火为制伏；水多尅火，则土为制伏是也。若夫生我为扶助，盗我为脱耗，尅我为官讼，我尅为财利，同类为劫耗，乃是概论。必须视占时干、枝、三传、年、命，及所乘天将，消息盈虚，始可决其休咎。

论十二天将〔十二枝神定名附〕

六壬吉凶，全凭生尅，万事否泰，皆责贵神，虽神将各具五行，而断课多以乘神为主。假如贵人本属土〔贵人己丑土、螣蛇丁巳火、朱雀丙午火、六合乙卯木、勾陈戊辰土、青龙甲寅木、天空戊戌土、白虎庚申金、太常己未土、玄武癸亥水、太阴辛酉金、天后壬子水，此为十二天将之五行〕，若乘神后〔子为神后、丑为大吉、寅为功曹、卯为太冲、辰为天罡、巳为太乙、午为胜光、未为小吉、申为传送、酉为从魁、戌为河魁、亥为登明，此为十二枝神之定名〕，则论水矣，必须视其所乘之神〔如神后子之类〕，及所临之地〔须兼看阴神〕，乃定从违。以龙、合为最吉之神，太常次之，虎、蛇为至凶之神，玄、勾次之。天乙虽贵，黎庶难当。后、阴平和，惟嫌幽暗。朱雀文字之祥，所防者口舌。天空吉凶无成，独宜于奏对。大抵吉将虽吉，而受制则不为吉；凶将虽凶，而被尅则不能凶。是故吉将如生合日干，则吉者愈吉；凶将如刑尅日干，则凶者加凶。

论年命〔变体门〕

课、传，人所同也。年、命，人所独也。有课传凶而年命得救者，竟可转祸为福。有神将吉而年命刑冲者，反令喜处生忧。往往同占一课，论断各异，此皆年命不同之故，先贤以年命为变体门者，盖谓此也。大要不得与岁、月、日、干相伤，如年命上神与太岁相刑，常人主官讼忧疑。若太岁乘天乙，君子主天庭恩诏。年命上见月将，能解诸凶。年命上见传送〔申〕乘白虎，主疾病争端。见登明〔亥〕乘元武，主覆舟溺死。年命上见辰戌乘凶将，百事不利。年命上见二马〔驿马见返吟注。天马：正七月午、二八月申、三九月戌、四十月子、五十一月寅、六十二月辰〕，主奔驰远动，官职升迁。年命上见死绝，主人鬼相侵，惊危百出。年命上见财，又遇德合，主财禄盈庭。年命上见官鬼又乘虎勾，主田土官非。其他见父母、兄弟、子孙者，俱依法论，自可谈言微中耳。

论阴神〔类神之阴〕

凡神之阳者，见其大象，而其隐微，则又归于阴。盖有阳不能无阴，阴神乃事之归宿，苟不详观，岂能判吉凶之底蕴哉。查十二贵神中，惟天乙贵人，昼夜互为阴阳。如甲日贵人乘未，则丑为阴神，甲夜贵人乘丑，则未为阴神，其余各以本家所乘为阴神。如螣蛇乘申而临子，则申上之辰，为螣蛇之阴神。朱雀乘酉而临丑，则酉上之巳，为朱雀之阴神。如占谒贵之事，及升迁徵召，视贵人之阴神〔日贵视夜，夜贵视日〕。占小儿之病及物怪，视螣蛇之阴神。占考选及文书口舌，视朱雀之阴神。占交易及婚姻子孙，视六合之阴神。占词讼及田土，视勾陈之阴神。占天雨及财利官爵，视青龙之阴神。占天晴及僧道奴仆，视天空之阴神。占道路及死亡疾病，视白虎之阴神。占印绶及衣服宴会，视太常之阴神〔占父母亦视太常之阴神。《心镜》云：太常衣服兼娘父是也〕。占捕获及盗窃，视玄武之阴神。占婢妾及阴私，视太阴之阴神。占妇病及求妻，视天后之阴神。惟必须发见于课、传、年、命之中，旺相不空，而又与日辰德合相生，始可言皆有物，所谋皆通。若刑尅日、辰、年、命，虽入课传，终归失败。若不入课传，谓之类在闲地，如值休囚空亡，谓之无类，所占更少结果矣。

论太岁〔月建同〕

太岁，即岁枝也。乃五行之标，岁功之本，主事于天庭，乃至尊之神。如作贵人，即不入传，亦能助福，公讼尤得贵人之力，惟不救病。如入传而为日鬼者凶甚，月建次之。故太岁在传，主一年吉凶之事。如今年亥，传见酉戌亥，乃是隔年旧事，或传见申酉戌，即是三四年前事。若月建在传，则为三四月前事〔亥月占课，乃如此论〕。行年上见太岁，即尽今年一年事。若初见太岁，中末见月建或日辰，谓之移远就近，以缓为速。太岁生我最吉，合我次吉，我生亦吉；太岁尅我最凶，若有救神，尚可幸免。惟日、干、年、命上神尅太岁，为我尅太岁，小事反大，凶不可遏。太岁乘天乙相生，吉庆非常，惟君子能当，主加官进爵，常人难受，反主惊危。若太岁尅日，名太岁下堂，君子常人俱防灾服。太岁临辰上尅辰，家长不安。岁破加于月破，作吉将犹可，作凶将必凶。岁破、月破加于日辰，破财损失纷至沓来，可不慎乎。

论旺相死囚休

春木旺，夏火旺，秋金旺，冬水旺，季土旺，此为当令者。春火相，夏土相，秋水相，冬木相，季月金相，此为我生者。春土死，夏金死，秋木死，冬火死，季月水死，此为我尅者。春金囚，夏水因，秋火囚，冬土囚，季月木囚，此为尅我者。春水休，夏木休，秋土休，冬金休，季月火休，此为生我者。若夫旺气求就官职，相气经营利禄，囚气囚系呻吟，死气死亡悲哭，休气疾病淹延，乃是概论。其实，将来者进是为相，进而当令者是为旺，成功者退是为休，退而无气是为囚，司令杀伐是为死。必须视占时干、枝、三传、年、命等处所乘天将，孰为喜神，欲旺相不欲休囚；孰为忌煞，欲休囚不欲旺相。然相妙于旺，旺则极盛之物，其退反速，相则方长之气，其进无涯也。休甚于囚，囚则既极之势，必将渐生。休则方退之神，未能遽复。死则弃而不论。凡所喜所忌，宜以此意消息之。

论德

德者，福佑之神也。凡临日入传，能转凶为吉，其名有四：曰“天德”，曰“月德”，曰“日德”，曰“枝德”，而日德尤吉，俱宜生旺，不宜休囚。忌逢空、落空，及神将外战。如德加干发用为鬼，仍作德断，盖德能化鬼为吉也。

“天德”歌云：正丁二坤申，三壬四辛同，五乾六甲上，七癸八艮逢，九丙十居乙，子巽丑庚踪。正月丁未、二月坤申、三月壬亥、四月辛戌、五月乾亥、六月甲寅、七月癸丑、八月艮寅、九月丙巳、十月乙辰、十一月巽巳、十二月庚申。

“月德”歌云：正五九丙巳，二六十甲寅，三七十一壬亥，四八十二庚申。正月、五月、九月丙巳，二月、六月、十月甲寅，三月、七月、十一月壬亥，四月、八月、十二月庚申。

“日德”歌云：甲己日寅乙庚申，丙辛戌位皆德神，戊癸巳宫能助福，丁壬亥上解纷争。甲己寅，乙庚申，丙辛戌，戊癸巳，丁壬亥。

“枝德”即子日起巳顺行十二枝。子巳、丑午、寅未、卯申、辰酉、巳戌、午亥、未子、申丑、酉寅、戌卯、亥辰。

论合

合者，和顺之神也。凡临日入传，主有和合成就之喜。盖阴阳配合，奇偶交逑，故凡事皆成。其名有三：曰“干合”，曰“枝合”，曰“三合”，三者之中，以干合为主，枝合次之，三合又次之。必须与德、禄、喜神〔春戌、夏丑、秋辰、冬未〕并临乃吉，若乘凶将与凶合，则反凶矣。寅亥为破合，巳申为刑合，主谋事合而不合，成而不成。若得贵人、青龙、德、禄诸神助之，仍主成就。若三合入传而缺一神，是名“折腰”，必待缺神值日乃成。若缺一神，而日辰偶合之，是名“凑合”，主有意外和合之事。

“合”：甲己为中正合，乙庚为仁义合，丙辛为威权合，丁壬为淫泆合，戊癸为无情合〔干合〕。

子丑合，寅亥合，卯戌合，辰酉合，午未合，巳申合〔枝合〕。

寅午戌火合，申子辰水合，巳酉丑金合，亥卯未木合〔三合〕。

论鬼〔财、印、伤、比附〕

鬼者，贼害之神也。干枝之中，阳尅阳，阴尅阴，为鬼。经曰：传中多鬼，事事不美，谋望不成，凶灾及己。凡昼鬼主公讼是非，夜鬼主神只妖祟。若日干旺相，及传中、命上见子孙为救神者，亦不为凶。若发用逢鬼，又临尅日之乡，名“攒眉格”，主有两事不美，即遇救神，惟解其一。若发用逢鬼，是枝上神，又引中末入鬼邻，谓之家鬼弄家神，有救无祸，无救有祸。若鬼临日干，得枝上神救者，主一切凶自外来，要家人解救。若发用逢鬼，而生末传，作日干长生，名“鬼脱生格”，主一切先凶后吉。若三传会局为鬼，反生起干上神生干者，主一切反凶为吉。若三传脱干，能制暗鬼，名“借益格”，犹有人来赚我，恰值我有祸患欲借其力，姑遂其意用之，反有益也。

按：尅我者为鬼，又为官杀。固如上说，若临干、枝、三传、占时、本命者，尤当以官讼论。盖壬课最重日干，宜生忌尅，课中有鬼，惟官人占官禄，士人占科名，妇人占夫之类最宜，余皆大忌。不得谓鬼可为祟，官不肆虐也。至于我尅者为财星，以财帛论。生我者为印绶，以扶助论。我生者为伤食，以脱耗论。与我同类者为比劫，以破财论。均以干、枝、课、传、占时、本命所见者为主，若再鉴别其所乘何神，所临何将，则吉凶更无遁情矣。

“日鬼”甲庚申、乙辛酉、丙壬子、丁癸亥、戊甲寅、己乙卯、庚丙午、辛丁巳、壬戊辰、癸己未。

论墓〔长生、沐浴等附〕

墓者，五行所终，万物所归，伏没之神也。凡墓入传临日，主一切暗昧难明，闭塞不通，逢冲则吉，逢合则凶，若年命上神能制之，亦可解救。至于辰未为日墓，戌丑为夜墓，日墓刚速，夜墓柔迟，尤不可不知。若夜墓临日，自暗投明，诸事尚有解救；日墓临夜自明投暗，一切愈觉模糊。如甲日未临亥，癸日未临卯，丙戊日戌临寅，乙日戌临午，丁己曰丑临酉，庚日丑临巳，壬日辰临申，辛日辰临子，谓之“墓乘长生”，始虽偃蹇，终必亨通，凡占推陈出新，断而复续。若甲日亥加未，癸日卯加未，丙戊日寅加戌，乙日午加戌，丁己日酉加丑，庚日巳加丑，壬日申加辰，辛日子加辰，谓之“长生乘墓”，如人堕井中，呼天不应，占病必死，占贼不获，行人不来，占新事更难成功。

按：《大全》云：甲乙日未临亥，丙丁日戌临寅，戊己壬癸日辰临申，庚辛日丑临巳，为“墓乘长生”。甲乙日辰加亥，丙丁日未加寅，戊己壬癸日丑加申，庚辛日戌加巳，为“长生乘墓”，此皆指五行之墓言，考之诸家，咸谓壬课重日，当从十干之墓，不应从五行墓，今特改订之。

“墓”：未为甲癸之墓，戌为丙戊乙之墓，丑为庚丁己之墓，辰为壬辛之墓。

按：甲长生在亥，禄在寅，墓在未。乙长生在午，禄在卯，墓在戌。丙戊长生在寅，禄在巳，墓在戌。丁己长生在酉，禄在午，墓在丑。庚长生在巳，禄在申，墓在丑。辛长生在子，禄在酉，墓在辰。壬长生在申，禄在亥，墓在辰。癸长生在卯，禄在子，墓在未。欲知墓之起法，当以十干起长生、沐浴、冠带、临官〔即禄神也〕、帝旺、衰、病、死、墓、绝、胎、养十二定名，阳干顺行，阴干逆行，依次排列，始可无误〔详见命理探原〕。墓之吉凶，前已言之，若长生、禄二者，见于课、传、年、命，百事皆吉，不可不知。至于沐浴为五行败气，冠带为材质已成，旺为强壮，衰为告休，病为垂老，胎、养为未成，死、绝为凶煞，可不言而喻矣。

论破

破者，散也，移也。其法以十二枝环列，阳日破后四辰，阴日破前四辰。凡破临日入传，惟宜散凶事，不宜成吉事。若年命见破，主有损伤。又四孟见酉，四仲见巳，四季见丑，名“破碎煞”，凡占破损不完。

“破”：午卯破，辰丑破，酉子破，戌未破，亥寅破，申巳破。

论害

害者，阻也，鬬也。其法以十二枝从辰戌两分，自戌至卯，横列于下，自酉至辰，横加于上，上下相交，即为六害。凡害临日入传，事多阻隔，只宜守旧。

“害”：酉戌害，申亥害，未子害，午丑害，巳寅害，辰卯害。

论刑

刑者，伤也，残也。如申子辰三合加寅卯辰三位，则申刑寅，子刑卯，辰见辰自刑。寅午戌加巳午未，则寅刑巳，午见午自刑，戌刑未。巳酉丑加申酉戌，则巳刑申，酉见酉自刑，丑刑戌。亥卯未加亥子丑，则亥见亥自刑，卯刑子，未刑丑。合中生刑，犹之夫妇反目，竟失倡随之义。凡刑临日入传，必主伤残。互刑者，无礼无义，大荡小淫。朋刑者，无情无恩，威陵势挟。自刑者，自逞自作，失败宜然。干刑应在外、速，枝刑应在内、迟。

“刑”：子刑卯，卯刑子为无礼之刑，又为互刑。寅刑巳，巳刑申，申刑寅，为持势之刑，又为朋刑。丑刑戌，戌刑未，未刑丑，为无恩之刑，又为朋刑。辰刑辰，午刑午，酉刑酉，亥刑亥，为自刑。

按：此条采《命理探原》与《大全》所云：申不能刑寅，未不能刑丑，稍异。按之《大全》互刑为无礼，朋刑为恃势、无恩，及自刑诸义其实相通。

论冲〔驿马附〕

冲者，动也，格也。其法以十二枝环列，阴阳各相对为冲，即返吟之例。凡冲皆主动移，岁、月、干、枝皆不宜冲。冲岁，岁中不足。冲月，月中不足。而吉神尤不宜冲，冲则不吉，凶神宜冲，冲则不凶〔此二语宜消息之，毋固执也〕。

“冲”：子午冲，丑未冲，寅申冲，卯酉冲，辰戌冲，巳亥冲。

按：六冲固如上说，又有冲三合之首一字者，为驿马。亥卯未日在巳，寅午戌日在申，巳酉丑日在亥，申子辰日在寅。如临干、枝、三传、占时、本命，则以动移论，或以行程论，再鉴别其所乘何神？所临何煞？定其吉凶。

论应期

课传演定，神将羣分，论断应期，首从发用。而吉凶究竟，散期皆决于末传。若发用起太岁者，吉凶应在本年之内，如今年甲子，发用见子之类。起月建者，应在本月之内，如正月建寅，发用见寅之类。起月将者，应在月将值事日之内，如卯将发用见卯之类。起四立者〔立春、立夏、立秋、立冬〕，应在一季之内。起二十四气者〔立春、雨水、惊蛰、春分、清明、榖雨、立夏、小满、芒种、夏至、小暑、大暑、立秋、处暑、白露、秋分、寒露、霜降、立冬、小雪、大雪、冬至、小寒、大寒〕，应在本气之内。如立春乙丑，而发用见丑之类。起旬首者，应在本旬之内。如丁卯日发用见甲子之类。起七十二候者〔每年十二月，每月二气，每气三候，每候五日〕，应在本候之内。如雨水壬寅日为第一候，丁未日为第二候，壬子日为第三候，发用见寅，或见午见子之类。起本日干枝者，应在本日。如庚午日，发用见申，或见午之类。起所占之时者，应在当时。如占午时，发用见午之类。如岁月节候均不见发用，即以本日枝辰推之。如丑日，寅为初传，应在第二日。卯为初传，应在第三日，出四位则不取矣。

又或以用神之上下为月期，以占日爱恶之神为日期，吉课以生扶占日者为爱神，凶课以尅制占日者为恶神。如吉课，戊己日占，以卯加辰发用，则月期在二月，以二月建卯故也。不在二月，当在三月，以卯加辰故也。其日期，宜在丙丁之日，以丙丁能生戊己，此即以占日爱神为日期也。又如凶课，甲乙日占，以巳加申为发用，则月期在四月，以四月建巳故也。若四月不应，当在七月，以巳加申故也。其日期，则在庚辛之日，以庚辛能尅甲乙，此即以占日之恶神为日期也。

又或以初传所合为成期，末传所冲为散期。或以发用墓绝为应期〔占结绝事用此〕。或以三合少一字，则以少一字为成期。或以空亡填实，及补足课传又为成期者，此类不胜枚举。要不外旺气为现成，主近；相气为将来，稍远；休囚等皆为已往，远甚而已。语云：“知其要者，一言而终，不知其要，流散无穷。”此在明达者之善悟也。

张次公曰：占断莫神于尅应期〔原书尅作刻〕，亦莫难于尅应期。前辈论六壬以发用年月日时断应期。占病看虎鬼临处〔占病云云：足补前论未及〕。占行人看发用墓绝，兼看末传三六合。占数目〔真数歌云：甲己子午九，乙庚丑未八，丙辛寅申七，丁壬卯酉六，戊癸辰戌五，巳亥无干四〕，休从本数，旺从乘数，相从倍数，死囚从减数，此皆学者所当知也。然有不尽准者，非法不善，乃泥而不化耳。如占砚，逢太岁发用，可以岁计；占笔墨，亦可以岁计乎？占坟宅，可以岁计；占花草，亦可以岁计乎？如人寿难满百，得寅辰旺相相乘，可计三百五十岁乎？如师旅动以千计，得休囚神将，可断五七人乎？此等处全在因时因事，细参课象，以讨其消息。是所谓神而明之，存乎其人。

按：由占时至应期，要言不烦，天下之万事万物，是非成败，祸福荣辱，总不出此范围，惟视用之者何如耳。

论占事

占晴雨，以干为天，干上所乘之神将应天；以枝为地，枝上所乘之神将应地。以天空、螣蛇、朱雀、巳午，及旬中丙丁为晴，其所乘之神应晴〔所乘者天盘地枝也〕，所临之将应晴期〔所临者，地盘地枝也，余仿此〕，以青龙、天后、亥子，及旬中壬癸为雨，其所乘之神应雨，所临之将应雨时雨方。

占田蚕，以干为农，为蚕妇，干上所乘之神将，应农、应蚕妇，以枝为田、为蚕，枝上所乘之神将，应田、应蚕。以卯为正东田，午为正南田，酉为正西田，子为正北田，辰巳为东南田，未申为西南田，丑寅为东北田，戌亥为西北田，其所乘之神应田。以寅卯为青种，午巳为赤种，申酉为白种，亥子为黑种，辰戌丑未为黄种，其所乘之神应种。以青龙与寅为桑，其所来之神应桑；以朱雀与午为头蚕，以螣蛇与巳为二蚕，其所乘之神应蚕。

占坟丁，以干为生人，干上所乘之神将应生人；以枝为亡人、为坟，枝上所乘之神将应亡人、应坟。以青龙为左砂，白虎为右砂，朱雀为案山，玄武为后山，其所乘之神应左右砂、前后山。以印绶为父母，比劫为兄弟，财星为妻、为财，官杀为夫、为官，伤食为男女，其所乘之神应父母、兄弟、妻财，及夫官、男女。

占家宅，以干为人，干上所乘之神应人；以枝为宅，枝上所乘之神应宅〔又以干为旧宅，枝为新宅〕。以午为厅堂，子为内室，卯为前门，酉为后户，其所乘之神应厅、室、门、户。以未为井，巳为竈，其所乘之神应井、竈，所临之将应井、竈方。

占身命，以干为人，干上所乘之神将应人；以枝为业，枝上所乘之神将应业。以长生为寿元，财星为财帛，临官为食禄，其所乘之神应寿元，所临之将应财帛及食禄方。病神为病，死神为死，其所乘之神应病死，所临之将应病死日。以印绶为父母，比劫为兄弟，财星为妻、为财，官杀为夫、为官，伤食为男女，其所乘之神，应父母、兄弟、妻财，及夫官、男女，所临之将应一切忧喜。

占婚姻，以干为己，干上所乘之神将应己；以枝为彼，枝上所乘之神将应彼。男占以天后为女，财星为妻；女占以六合为男，官杀为夫，其所乘之神应夫妻，所临之将应嫁娶期。以青龙为喜，六合为媒，朱雀为庚帖，太常为聘礼，其所乘之神，应喜、应媒、应庚帖、聘礼。

占胎产，以干为妇，干上所乘之神将应妇；以枝为胎，枝上所乘之神将应胎。以青龙、六合、伤食、胎神为胎，其所乘之神应胎，所临之将应男女。以天空、伤食、养神为产，其所乘之神应产，所临之将应产期。以孕妇本命为孕妇，其上乘下临之神将，应孕妇。

占考选，以干为人，干上所乘之神将应人；以枝为题、为职，枝上所乘之神将，应题、应职。以朱雀为文字、为榜案，青龙为喜神，驿马为前程，其所乘之神，应文字及榜案次第，所临之将应试期、发案及前程。小试，以官杀为府县，月建为文宗，乡试以月建为主考，会试以月将为总裁，殿试以太岁为君相，其所乘之神，应府县、文宗、主考，及总裁、君相。武试以巳为弓，午为马，酉为刀石〔枪同〕，申为箭〔炮同〕，其所乘之神，应弓、马、刀、石、箭，所临之将应射期〔即试期〕，其余应视神将与文同，选官，以官杀为官，寅为吏部〔如占武选，以申为兵部。占升迁，以月将为上司〕，太岁为陛见，朱雀为文凭，驿马为前程，其所乘之神，应选官、分部、陛见，及领凭到任期，以临官为任所。戌为印绶，其所乘之神，应任所方及接印日。

占商贾，以干为人，干上所乘之神将应人；以枝为业，枝上所乘之神将应业〔又以干为本身，枝为伙友〕。以财星为资本，其所乘之将应资本，所临之将应卖货方、得财期。以类相为贷物，其所乘之神应卖贷方，所临将应买贷方、得贷方。以印绶为利益，其所乘之神应利益，所临之将应得利益期。以驿马为行程，其所乘之神应行程，所临之将应行期，至期里数。以六合为经纪，六合与所乘之神应经纪，所临之将应经纪方。以卯为驴骡舟车，卯与所乘之神应驴、骡、舟、车，所临之将应载至期。

占否泰，以干为人，干上所乘之神将应人；以枝为事，枝上所乘之神将应事。以太岁为一岁，太岁上所乘之神将应一岁。以月建为一月，月建上所乘之神将应一月。以枝为一日，枝上所乘之神将应一日。

占病医，以干为人，干上所乘之神将应人；以枝为病，枝上所乘之神将应病。以白虎病神为病症，其所乘之神应病症，所临之将应经络〔亥子属肾，巳午属心，寅卯属肝，申酉属肺，辰戌丑未属脾，此十二神所专属也。若变通论之，亥子主膀胱，巳亥主头面，寅申主手足，辰戌主顶门，丑未主肩背耳，卯主大小肠，午主荣衞，酉主胆。金神乘白虎，必是肝经受病，可治肺，而不可治肝。木神乘白虎，必是脾经受病，可治肝，而不可治脾。水神乘白虎，必是心经受病，可治肾，而不可治心。火神乘白虎，必是肺经之病，可治心，而不可治肺。土神乘白虎，必是肾经受病，可治脾，而不可治肾。又火鬼肺病，水鬼心病，金鬼肝病，土鬼肾病，木鬼脾病。如鬼受尅并空亡，不治亦瘥〕。以病人本命及类相为病人，其上乘下临之神应病人。以死神、绝神为死，其所乘之神应死，所临之将应死期。以长生，为寿，其所乘之神应寿。以临官为禄，其所乘之神应禄，所临之将应食禄期。以驿马为行动，其所乘之神应行动，所临之将应行期。以长生为医生，又为药草，其所乘之神应医生、药草，所临之将应医室，病退期。

占讼罪，以干为己，干上所乘之神将应己；以枝为彼，枝上所乘之神将应彼。以类相为讼人〔德神为父，长生为母，印绶又为父母之类〕，类相为讼事〔青龙为财，勾陈为田，卯为舟车，午为驴马之类〕。六合为中证，其所乘之神应讼人、讼事、中证。以朱雀为呈词、为差票，其所乘之神应呈词、差票，所临之将应呈词日、差票日。以官杀为官，其所乘之神应官，所临之将应讯期。以寅为书吏，勾陈为拘差，其所乘之神应书吏、拘差，所临之将应拘期。以绝神为息讼，其所乘之神应息讼，所临之将应息讼期。以刑煞为刑，其所乘之神应刑，所临之将应刑日、刑方。

占逃捕，以干为己，干上所乘之神将应己；以枝为彼，枝上所乘之神将应彼。以逃人本命及类相为逃人，其所乘之神应逃人，所临之将应逃方。以驿马为程途，其所乘之神应程途，所临之将应程期里数。以朱雀为呈词、为差票、为信息，其所乘之神应呈词、拘票、信息，所临之将应呈词、拘票、信息期。以官杀为官，其所乘之神应官，所临之将应讯期。以寅为书吏，勾陈为捕人，其所乘之神应书吏、捕人，所临之将应捕期。

按：以干枝论主客等事，固如上说。若引而伸之，占天庭求事，则干为举主，枝为臣、为我。占交易，则干为人，枝为物。占出行，则干为住、为陆，枝为往、为水。占谋望，则干为我，枝为他。占动静，则干为动、为来，枝为静、为应。占渔猎，则干为人，枝为物。然此仅就干枝言，而未及四课、三传、年、命，不得谓为全壁，欲求辨万事之始终，判一切之得失者，必须于四课、三传、年、命九处，合而观之，始无差误。即以类神言，亦必须于此九处现者，乃为有效，否则谓之类在闲地，无甚裨益。如占婚姻，以官杀、六合为男，财星、天后为女，看此四者落在何处，又遇何神，再以德、合、禄、马、刑、冲、破、害、生、尅、制、化，及旺、相、死、休、囚，一一衡之，则何者当令、不当令？何者有气、无气？何者空亡、不空亡？自可了如指掌，据此以断，其贤愚成否，虽不命中，亦不远矣。略举一例，余可类推。

论次客

张鋐曰：一日之内，常有数人来占，俱拈得一时者，于是有次客之法。古时不用占人之年、命故也。迨后凡占俱列占人年、命，课同而年命不同，次客法遂废而不用。此余闻之前辈者，余细思课虽同，而各人所占之事未必尽同，则应各按所占以断。若课同而占事又同者，应以各人年命上神将与课传参较作断。至次客法不一，其说有云第二人又拈得此时，取此时之前三辰为正时；第三人又拈得此时，取此时之后五辰为正时；四五人又从二三人正时上，前三后五，取作正时。俱以月将加时布课，有云阳日取前三辰，阴日取后五辰，有云阳时取前三辰，阴时取后五辰，亦以月将加时布课，此皆换时不换将也。有云阳日取地盘前三辰为月将，阴日取地盘后五辰为月将。《金口诀》云：阳神为月将，取天盘后三辰为月将，阴神为月将，取天盘前五辰为月将，俱除本位算，各加正时布课，此皆换将不换时也。纷纷扰扰，无义可寻，余无取焉。

---
title: 卜筮全书(卷七)
editLink: true
---

## 天玄赋 下

十一、家宅章：要察卦爻内外，可知人宅兴衰。

内三爻为宅，外三爻为人。

宅去克人，主病患连年，击括多端；人去克宅，主修居创屋，整旧更新。

内卦旺，屋宅多；外卦旺，人丁伙。

初观住宅之根基，相连井位；次睹华堂之境界，兼接灶司。

初爻住宅基址。

带财福吉。

井亦相连初爻。

属土则浑浊；水则清冷盈溢；木则井上有树；火则泉水常干；金则沉莹香洁；带鬼逢空必废井。

二爻为堂屋。

生旺则深沉广阔，无气则窄狭低猥（1）。

带青龙龙德贵人，必新创整齐；加白虎刑冲克害，必旧居破败。

二爻灶亦兼焉。

生旺则灶修爨（2）闹，休囚则灶冷无烟。

朱雀带官，定有灶前咒（3）咀，鬼连白虎，须防脓血淋漓。

三门若值官爻，不离五行分剖；四户倘临鬼杀，须加六兽参详。

三爻为大门。

与太岁日辰生合，其向大利；与太岁日辰刑冲，其向不吉。

带财福、青龙、吉神动者，决主门庭清吉，人口康宁；加官鬼、白虎、凶神动者，多招口舌官非，迍邅恼聒（4）。

加兄弟者，主破耗多端，资财不聚。

加父化父者，一合两样门扇。

逢刑冲或加破军，必有破坏。

以上动者甚，静者轻。

若三四爻相冲，有两门相穿，不生财。

第四爻为户，即中门。

带吉神动吉，连凶煞动凶。

五为道路之爻，六为栋梁之位。

五爻为路。

与世合，则委曲有情；与世冲，则直长带杀。

六爻为栋梁墙壁。

带青龙，则新创整齐；加白虎，则崩颓（5）破败。

虽辨其中之奥妙，须详就里之精微。

搜索六爻，总是家庭小事；推明一语，可惊王公大人。

月建会青龙，当主婚姻妊（6）喜；丧门加白虎，须忧疾病丧亡。

月建：即正月建寅之类。

与青龙会合一处发动，主重重喜庆。

士夫当加官进禄，庶民则增进钱财，成婚姻产育，无不吉也。

丧门、白虎：谓之四利三元，乃凶神。

见后凶煞内。

若见此爻动者，则有病患连绵，丧亡叠至，种种不祥，自当细审。

朱雀空，则门绝官灾；勾陈旺，则户增田业。

月建朱雀：正月从巳上顺行。

在内动，主是非口舌；在外加贵人动，主有文书音信之喜。

若带官符官鬼动者，月内必有口舌官事。

又云：月建朱雀，即天烛杀。

若与日辰朱雀并动，须防火烛。

若朱雀空亡，官事无妨，是非潜伏，火烛消烊（7）。

月建勾陈：正月从丑上起顺行。

带鬼杀内动，主宅神不安，人口不宁；在外动，谋事多见迟滞。

若临财爻旺动克世，其月内必有增进产业之象。

更加日建青龙，必然广置田园，横发钱谷，大利田土之事。

玄武须防盗贼，加咸池必有私情；螣蛇本主虚惊，遇阴鬼多生怪梦。

月建玄武：正月从亥上顺行。

在内动，主有奴婢走失；在外加鬼杀动，主有穿窬割壁之贼。

若玄武与咸池同乡，主阴私淫乱之事。

动来合世，宅长必然不正；若临财爻，其妻必淫；若临父母，出处卑贱。

或临福德及第六爻，皆主奴仆有阴私之事。

若逢生旺，其事张扬；或值休囚，犹可隐匿；如逢冲散，必然被人说破，不复作矣。

凡此章皆是非之端，古人所以具述此事者，既造精微之地，不得不言，后学不可妄谈。

暗藏胸中，以为观人邪正之法，不宜轻泄。

月建螣蛇：正月从辰上逆行。

若动，主有牵连事至。

遇阴鬼，主夜生怪梦。

克世临世，宅长夜梦不安；克应临应，宅母梦寐（8）不宁。

卦列六十四象，怪分一十二宫。

六十四卦之中，其怪不过十二宫分。

子动鼠怪、寅卯申狐狸怪、巳动蛇怪、午动火光怪、酉是鸡怪、戌是狗怪、辰丑未是虚响怪。

凡怪爻动处，逢冲则无害也。

推占六爻，全凭四季。

诀曰：怪爻季是两头居，仲月逢之二五随；三四怪爻当孟月，动成骇（9）怪静无之。

杀神在世灾应实，鬼杀伤身祸不虚；更被官爻持世上，怕逢衰病患难除。

以上所言怪爻，须凭四季。

取季月初爻六爻动为怪，仲月二五爻动为怪，孟月三四爻动为怪。

其余发动，不可乱言。

既有浅深之辩，莫辞祸福之分。

凡有怪异，亦有浅深。

怪浅祸亦浅，怪深祸亦深。

祸福于斯可辨。

世在游魂，常有迁移之意；身居墓库，终无起离之时。

占宅：得游魂卦，主居处不定，常有迁移之意。

占移居：怕见世爻入墓，虽言移，终不能动身。

外卦兴隆，徙（10）舍须云大吉；内爻旺相，移居必见灾殃。

立春：艮旺、震相、巽胎、离没、坤死、兑囚、乾休、坎废。

春分：震旺、巽相、离胎、坤没、兑死、乾囚、坎休、艮废。

立夏：巽旺、离相、坤胎、兑没、乾死、坎囚、艮休、震废。

夏至：离旺、坤相、兑胎、乾没、坎死、艮囚、震休、巽废。

立秋：坤旺、兑相、乾胎、坎没、艮死、震囚、巽休、离废。

秋分：兑旺、乾相、坎胎、艮没、震死、巽囚、离休、坤废。

立冬：乾旺、坎相、艮胎、震没、巽死、离囚、坤休、兑废。

冬至：坎旺、艮相、 震胎、巽没、离死、坤囚、兑休、乾废。

以上八卦之休旺。

凡占移居，外卦旺，宜迁；内卦旺，宜守。

反之必见灾殃。

青龙外动宜迁，白虎外动宜静。

大抵青龙为吉，白虎为凶。

守旧迁移，随其变动，而作趋避。

刑害翻成六合，挈（11）家去后亨通；游魂化入归魂，返舍回来大吉。

占移居，得三刑六害卦，本非吉兆；若变得六合卦，去后必亨。

游魂化归魂，必当仍还旧地，乃为大吉。

欲遂迁居之志，须求分烛之邻。

初爻为左邻后邻，四爻为右邻前邻。

加财福吉神，必慈祥恺悌之家；带鬼杀凶神，乃无籍凶狠之辈。

生僻字注释：

（1）【猥】读音：wei，三声。

意为：杂。（2）【爨】读音：cuan，四声。

意为：灶，烧火做饭。（3）【咒】读音：zhou，四声。

意为：信某些宗教的人，以为念着可以除灾或降灾的语句。（4）【聒】读音：guo，一声。

意为：声音嘈杂，使人厌烦。（5）【颓】读音：tui，二声。

意为：坍塌，衰败。（6）【妊】读音：ren，四声。

意为：妊娠。

即妇女怀孕，母体内有胚胎。（7）【烊】读音：yang，二声。

意为：熔化，溶化。（8）【寐】读音：mei，四声。

意为：睡。（9）【骇】读音：hai，四声。

意为：惊吓，震惊。（10）【徙】读音：xi，三声。

意为：迁移。（11）【挈】读音：qie，四声。

意为：举，提。

十二、香火章：欲究治家之本，莫过敬鬼为先。

卦中三爻，总论天神地鬼；其中六兽，可知作福兴灾。

凡占家宅香火之法，以卦中第三爻为主。

若褔德临之，则家神兴旺。

以六兽推测鬼神，难以言尽。

大率吉神宜发动，凶神宜安静。

单拆须辨阴阳，衰旺可推新旧。

鬼爻是单，属阳，乃天神佛像，或祀（1）典正神。

鬼爻见拆，属阴，必是依草附木，暴死伤亡，投河自缢（2）之鬼。

欲知人家神像新旧如何，但依衰旺推究。

自长生至帝旺，皆可言新；自衰至墓绝，必须言旧。

但以衰病略旧，墓绝最旧。

要察神前之供器，更详卦内之鬼爻。

鬼位逢金，必主香炉破损；官爻遇木，决然牌位崩摧。

欲察供器，但看三爻临鬼。

要更分别五行，自然必中。

鬼位逢金，主香炉破碎；鬼爻遇木，主牌位崩摧；鬼爻临水，神堂上定有漏处；临火神，位前供具必有一件被火烧者；临土，必主尘埃满案，无人拂拭（3）。

修葺（4）重新，庶几六神安稳兴隆。

生僻字注释：

（1）【祀】读音：si，四声。

意为：祭祀。（2）【缢】读音：yi，四声。

意为：吊死，用绳子勒死。（3）【拂拭】读音：fu，二声。

shi，四声。

意为：掸掉或擦掉（尘土）。（4）【葺】读音：qi，四声。

意为：用茅草覆盖房顶。

现在指修理房屋。

十三、六畜章：若问家先，内宫看鬼崇奉；百神安妥，自然六畜兴隆。

鸡鸭原在初爻，遇青龙，则四时旺盛；猫犬端居二位，加白虎，则两件难全。

初爻鸡鸭位。

带鬼或空亡，难为鸡鸭。

加大小耗，必有狐狸黄鼠所伤；若临青龙，大吉。

二爻为猫犬。

寅爻旁动克戌爻，虎伤犬；戌爻克二爻，犬伤猫。

猫爻若加吉杀，必善捕鼠；杀带鬼，家有恶犬。

逢空不利。

旺空，有狗无猫，有猫无狗，不能两全。

加白虎，必然有伤；带青龙，必然旺相。

三四猪羊，怕见官杀兄弟；五六牛马，喜逢福德妻财。

三爻为猪。

带子孙妻财必旺，带兄弟猪不长。

带官逢空，猪有损失；带子孙胎爻，其家猪有胎。

若见申酉二爻动，或克三爻，猪决有损失。

四爻为羊。

带财福则旺；带鬼杀则损失。

逢空无羊。

胎养临爻，则羊母旺；劫杀临爻，则羯（1）羊多。

朱雀临大杀在兑宫、乾宫动，羊生臊（2）口。

遇青龙动则吉；白虎动则凶。

五爻为牛。

带子孙，其家有子母牛；带胎爻，其家牛有胎。

凡遇青龙财福则吉，鬼杀白虎则凶。

青龙临爻，多是水牛；勾陈螣蛇，多是黄牛。

若五爻带金鬼，主牛夜啼；水鬼败肚；木鬼脚痛；火鬼因触热；土鬼时气发瘴（3）。

兄弟化兄弟，与人相合，牛只旺相。

墓库，老牛；胎养，小牛。

六爻为驴马。

带财福则吉，带鬼杀则凶。

如子日冲午爻，主走热饮水，火动则无妨。

此一爻，依牛爻断之。

最嫌本命逢冲，须忌分宫受克。

丑爻为牛；寅爻为虎，亦作猫爻断；午爻为马；未爻为羊；酉爻为鸡；戌爻为犬；亥爻为猪。

以上六畜之本命。

怕逢鬼杀、大小耗，相刑相克；又嫌本命空亡，皆主损折狸伤。

一云：初鸡鸭，二猫犬，三猪四羊，五牛六马及驴骡。

以上乃分宫也。

如本命上卦，当看分宫为主。

若吉神动来相生则吉，凶杀动来克害则凶。

更得日辰扶挟亦吉，若日辰刑冲则凶。

能依此断，万无一失。

命逢生旺，当别吉凶；生旺若逢本命，本为吉兆。

却看临财福旺相则吉，临鬼杀大小耗则凶，反不如不旺。

凡吉神扶命旺处，六畜必盛；若加鬼杀，得是休囚，庶几损折亦轻。

凡遇本命旺临财福，却加大小杀于其上，此主孳牲虽盛，损失亦多，得失相半之兆。

不可概论，而断其吉凶。

爻值刑冲，须分表里。

分宫若日辰刑冲，或动爻刑冲，当有吉凶之辨，表里之分。

凡分宫，会财福、青龙则吉，若逢刑冲则凶。

若临鬼杀白虎逢刑冲，反吉。

必主前虽损失，以后必然旺盛。

大凡旺处逢冲则损，绝处逢冲则散，空处逢冲则不空。

六兽可知颜色，斟酌相克相生；八宫细论身形，定夺居中居外。

欲知颜色，不过是猪犬牛马。

凡遇六神所临，六爻安静，别无冲破，但言一样颜色。

若动相生相克，方可言杂色。

假如玄武临用爻，被白虎动来克，此乃黑白相间。

玄武旺，则黑多；白虎衰，则白少。

两爻衰旺相决，黑白相半。

且如青龙临用爻，白虎动来克，又加勾陈动来生，此乃三色花，黄白黑相间，即玳瑁色。

乾首、坤腹、离目、坎耳、兑口及尾、艮前足、震后足、巽腰。

凡用爻临玄武在乾象，更无别爻相克相生，乃是通身黑色；若逢坤象，白虎动来生克，必是黑头白腹。

若遇休囚，其白少；若逢生旺，通腹白。

又如勾陈临用爻，在坤象，被震宫或艮宫白虎动来相克，乃黄身白脚。

震言前脚，艮言后脚。

以上略举一二以为法，其余分宫仿此推详。

凡占，须以用爻所临为本身颜色，若遇别爻冲克及生扶，方可看其在脚言脚，在腰言腰。

生僻字注释：

（1）【羯】读音：jie，二声。

【羯羊】意为：阉割了的公羊。（2）【臊】读音：sao，一声。

意为：像尿或狐狸的气味。（3）【瘴】读音：zhang，四声。

意为：瘴气。

十四、田蚕章：家有千钟，皆出田中之玉粒；库藏百宝，安如筐内之银丝。

先言农力之勤劳，熟稻岂辜于八月；次论育蚕之节目，植桑不负于三春。

凡占农田：以世为田，以应为天。

应爻临水生世，及加青龙玄武生合世爻，丰稔之岁可卜矣。

若见应加朱雀，动克世爻，田禾必损。

或世临勾陈，动克应爻，主缺水。

若应爻相合比和，看卦中何爻发动，水动生克世吉，火动生克世凶。

占蚕：内卦为蚕，外卦为养蚕人。

内生外吉，外克内凶。

内生旺，蚕旺；外兴隆，人多。

内外相生吉，相克凶。

凡占须要巳午上卦为吉，巳午发动乃大吉。

艮卦离卦大吉，坎卦兑卦大凶。

逢四五月卦大吉。

剖分内外三爻，总合农桑二事。

凡占农：以初爻为种，二爻为秧，三爻为人力，四爻为牛，五爻为天，六爻为水。

若占蚕桑：以初爻为种，二为苗，三为人，四为桑，五为箔（1），六为茧。

以上六爻旺相者吉，休囚库墓者凶。

若逢大杀、大耗、小耗，皆为凶兆。

二卦遭逢鬼杀，可谓全凶；五行不遇官爻，方为大吉。

农田：若见鬼在初爻：种不对，或不萌；鬼在二爻：必欠秧；鬼在三爻：农力不到，若加凶杀，田夫有病；鬼在四爻：欠牛力，或牛有损，空亡无牛。

鬼化兄，或兄化鬼，与人合牛，工作不利；鬼在五爻：天意不顺；鬼在六爻：必缺水。

占蚕：鬼在初爻：种不出；在二爻：出后不能旺盛；在三爻：蚕娘有病；在四爻：叶必贵；在五爻：上箔有损；在六爻：财微薄，必无好蚕，亦无好丝。

六爻无鬼，田蚕自然兴旺。

凡遇鬼爻，须看五行所属，及观衰旺动静。

占农：鬼爻属金：发动持克世爻，主蝗虫之灾；水爻动，带鬼：狂霖损稼；火鬼：必主亢旱；土鬼：里社兴灾。

占蚕：水鬼，防鼠耗；木鬼，二眠有伤；金鬼，多白僵，其年吃叶多；火鬼，头黄壳不生；土鬼，蚕沙发热蒸伤。

阳阴相半，须加四兽参详；财福俱全，更互六神推究。

田蚕皆宜阴阳相和，水火相半，庶能昌盛。

纯阴不生，纯阳不化，阴阳交合，然后万物生。

凡占：得阴阳相半，外阴内阳，内外相生，大吉之兆。

占蚕：须看六神持克。

仓屏云："青龙旺相入财福，春蚕盈盈满筐簇，管取竿头白雪香，会看箱内银丝足。

朱雀旺相入兄弟，必定桑悭（2）食不济，若当离象动凶神，蚕室须防火灾至。

勾陈带鬼多黄死，若遇财爻黄茧多，卦中发动并迟滞，若值凶神可奈何。

螣蛇水鬼害头蚕，正要烘时却受寒，纵得丝来筐篚内，明朝絺（3）綌（4）也应难。

白虎若临财福中，箔中多是白头公，更逢兄弟交重恶，急急祈求一半空。

玄武若临咸池动，多是女人带厌来，急求蚕福来扶救，庶免春蚕目下灾。

"田蚕皆以财爻为主，生旺全收，无气半收，空亡大折。

鬼空财旺必称心，有鬼无财主大损，若遇子孙持世旺，六爻有鬼亦无妨。

兴衰得位，方能保其丰穰；动静有常，庶可明其得失。

凡占先看空亡，次看财鬼衰旺。

若鬼财衰，荒歉之征；财旺鬼衰，丰稔（5）可卜。

田蚕二卦，相去不远，其中所主，各有分辨。

占田以世为主，水火不可相胜。

水动生世，春有滋育，夏多时雨。

水旺克世，淫淋不止，巨侵飘泊。

卦中有水火爻生世，水火既济，丰登可拟。

占蚕以巳午为蚕命，发动旺相，皆大吉之象。

旁爻动来生有利，来克主有大损。

生僻字注释：

（1）【箔】读音：bo，二声。

意为：蚕箔。（2）【悭】读音：qian，一声。

意为：缺欠。（3）【絺】读音：chi，一声。

意为：细葛布。（4）【绤】读音：xi，四声。

意为：粗葛布。（5）【稔】读音：ren，三声。

意为：庄稼成熟。

十五、雨晴章：既言地利之广博，必假天时以发荣。

若问阴晴，全凭水火。

若占晴雨，水火二爻乃一卦之主宰。

六爻无水必无雨，六爻无火不开晴。

若见水爻动来克世，骤雨忽然至，生世乃细雨。

又云：水爻旺动是骤雨，无气是细雨。

若水动土亦动，虽雨亦无多。

卦中虽有水，若逢土动，决是无雨，只是雨意。

若水化水，冬可言冰雪。

若火动克世，必遭亢旱。

若水火兼动，乃雨顺风调之象。

水化火，骤雨晴明；火化水，晴天变雨。

六爻无水火逢空，不晴不雨阴天气。

故曰：若问阴晴，全凭水火。

动静生克，测天上之风云；旺相休囚，决人间之祸福。

苍屏云：世为地，应为天。

应克世，无雨；世克应，大雨；动则急，静则缓。

占雨：初爻旺：浓云密布；无气，淡烟薄雾；二旺：飞电扬光；无气，云中虚闪：三旺：大风卷屋；无气，布暖微风；四旺：轰雷大震；无气，隐隐轻雷；五旺：滂沱大雨；无气，细雨沾濡。

占晴：初旺：天虽晴，云尚密；无气，薄云将散；二旺：草缀露珠；无气，微施薄露；三旺：朝霞散漫；无气，日落霞明；四旺：长虹截雨；无气，半扫浮云；五旺：大明中照；无气，日色淡泊；五爻属阴旺：月转冰轮；无气，如纱罩镜。

三冲六位，伫（1）看掣电腾空；四克五爻，会见长虹贯日。

三爻动，克初爻，风卷残云散九霄；三爻动，生初爻，风送浓云六合包。

二四爻相生，电掣雷轰尽吃惊；三六爻相冲，骤雨倾盆搅六龙。

卦中遇晴，却是初爻动，生二爻；或二爻动，克初爻；必主云散雾收。

五爻动，生三爻，或合三爻，日照霞明。

四爻克五爻，长虹贯日。

五爻属阴，被初爻动来克，月当明，也被云遮。

略举大纲，余当推究。

推究六神际会，须知五属参详。

青龙临水动，甘雨即沾濡；若值木爻动，阴云亦不舒。

朱雀入火动，必然启大明；飞入土爻发，云中光射人。

勾陈临土动，阴雾接天涯；若遇卯辰动，光中云渐开。

螣蛇申酉动，掣电走金蛇；纵使天无雨，阴云尽日遮。

白虎临木动，须防折木风；走入坎宫发，滔滔水接空。

玄武临水动，连朝雨不休；更值鬼爻发，阴云暗九州。

卦值六冲，云虽凝而复散；爻逢六合，雨末至而可期。

卦值纯阳并六冲，雨未可望。

云烟纵合，亦必解散。

若阴化为阳，虽有云意，而雨不至，纵有亦少。

凡占，水爻虽动，被日辰并冲，动爻刑害，虽雨亦微。

水爻安静，见冲则有雨。

凡遇阴阳相半，故能六合，更看水爻有气，雨虽未至，可以预期。

若阳变为阴，虽静亦当变雨；纵有火动，亦无久晴。

若遇纯阴卦静，则有雨；动则生阳，雨未可望；水动则可许，加大杀白虎，则有暴雨而至。

但逢雨顺及风调，自然民安而国泰。

生僻字注释：（1）【伫】读音：zhu，四声。

意为：【伫立】，即长时间的看着。

十六、国朝章：五爻为天子，近亲贤而远去奸邪；凡占国家：以本宫为国，世为君。

又云：五爻为天子。

若带财福、青龙、贵人者，仁君也。

临太岁、月建、勾陈者，威震天下，守正之君。

加大杀、白虎，暴虐之君。

带咸池，淫乱之君。

加劫杀，居位不久。

若与吉神相生相合，必能亲近贤者。

若吉神来克，必有贤臣相辅。

若动克凶神，必能远小人，去奸邪。

或与凶杀相生相合，及凶杀动来相克，辅相不得其人，皆奸佞（1）相辅。

君爻纵遇吉神，亦不能去奸佞。

四位列公侯，上忠君而下安黎庶。

三公九卿（2）之位，皆在四爻。

若临吉神旺相克世，乃是敢言敢谏（3），社稷之臣也。

若加鬼杀旺相克世，乃是欺君僭（4）上，昧主把权之辈也。

若世值吉神，庶无大害。

四爻若与世相生，阿谀（5）之臣也；纵带吉神，亦不能规君之过，正君之失；带凶神，亦不能害君之正，丧君之德。

四爻动生初爻，必有忧民之心；初爻生四爻，民有仰慕之意。

四爻加凶杀克初爻，民受无辜之害；初爻动克四爻，民视之如仇仇。

四爻生合二爻，必能招贤纳士；二爻生四爻，士有景羡之心。

四爻生克三爻，必能任用百官，进贤退不肖。

以上细心详察，无不应验。

子孙临大杀，秦扶苏中赵相之谋；君位合咸池，唐玄宗受杨妃（6）之祸。

占国家，以子孙为国嗣。

若得日辰扶合，或动爻相生，或临月建旺相，及加青龙、贵人者，若东宫已立，他日拟登宝位，更无改易。

子孙若带咸池，非正宫所生。

福德临劫杀、大杀，恐有变易。

更被四爻伤克，必有赵高谋扶苏之事。

卦无子孙，无国嗣。

世爻与五爻，若带咸池玄武，上必荒淫。

卦有咸池，却被君爻相克，虽有西施之美，无害于国政。

应爻加咸池，飞入五爻旺相，又兼世爻空亡，必有武氏乱唐之患，后必当见女主治天下。

若加吉神，天下庶几安定。

更带凶神，四海必乱。

君位若合咸池，带杀旺相，必有女祸。

如唐皇之于杨贵妃故事也。

福神克世，重观折槛之朱云；将曜加刑，再睹登坛之韩信。

子孙发动，伤克世爻，主有直臣奏事，颇类朱云折槛之风。

若与日辰相生合，上必允其奏；与日辰刑冲，龙颜大怒，终遭贬责。

子孙临太岁、月建动克四爻，而生五爻，子孙旺日，必有御史劾权臣。

四爻鬼杀旺相不受克，须防有变。

寅午戌，午是将星；巳酉丑，酉是将星；申子辰，子是将星；亥卯未，卯是将星。

若将加白虎、羊刃生世，必得强将。

将星若带贵人、青龙生世，当得忠良之将。

将星若加劫杀，动来克世，须防弑（7）君之祸。

此爻将星，名为刺客。

以上三节，皆在旺相年月日可见也。

金爻带鬼，一方有兵革之兴；土位逢凶，四海尽干戈之难。

大杀若临金鬼旺动，必兴兵革。

世克，庶无大事；克世，必凶。

若土鬼带杀，发动旺相，四海皆乱；克世，必有攻城之贼。

卦中有杀无鬼，克世亦凶；有鬼无杀，虽凶弗咎。

有神制杀，鬼动无妨；鬼位休囚，财兴有害。

鬼空杀旺，纵乱无成；鬼旺杀空，虽凶无害。

若鬼带劫杀，或化为兄弟，无过是劫财之贼；若加玄武，是阴私暗害之贼。

卦中蛇虎不动，纵有大杀，不为急迫。

若并官鬼恶杀动，实为大害。

却以生旺克害何方，方可决断。

以遏寇贼，全凭将帅专征；要决输赢，先察世辰相克。

以世为我将，应为彼帅。

又云：以子孙为我将，及先锋。

子孙得地旺相，将军必胜。

若加青龙，乃忠良之将；若加白虎，乃勇悍威猛之将。

若得持世，虽有鬼亦无伤害；若得旺相发动，决胜千里。

更日辰扶拱，有百战百胜之功。

所嫌者，父母发动；虽有子孙，不可当其锋。

若入墓无气，虽动无伤。

凡专征伐：以世为我，应为彼。

世克应，我胜；应克世，彼胜。

世墓，只宜坚壁自守，不可妄动。

若世旺相，应入墓，彼必折人丁。

世空我有难，应空彼有伤。

世在阴宫，不宜先动；世在阳象，不利后兴。

世动克应，我必进；应动克世，他欲来。

鬼爻克世，他胜我；鬼爻克应，他欲退。

鬼持世，须妨围困。

金火持世应，两家流血交征。

世应比和皆旺相，此两强敌手，胜败未可决，但以所长断之。

世应相生相合，将帅有允和之心，士卒无攻战之意。

妻财发动，当成易帜之功；兄弟交重，须御夺粮之患。

父母为旗帜。

旺相发动，必然兴兵。

若在内动，我欲兴兵；外动，他行军马。

克世，欲来侵我；克应，乃回头之旌帜，他必自退。

凡父母不动妻财动，当有夺旗易帜之事。

财在内动，克外之父母，我必夺彼之旌旗；妻财外动，克内之父母，彼将夺我旗旌。

财为粮草。

卦若无财必绝粮；财空粮欲缺；财无气，粮不多；财动送粮与贼。

若兄弟交重，须防劫粮夺草。

听轰雷之战鼓，金爻发动逢空；看如雨之炮砖，土位交重逢旺。

土为炮石，旺相临未上发动，方可言之。

若带大杀，必遭伤害；如遇退神，须防自损。

金空则鸣，动处逢冲愈鸣。

若发动，必然金鼓轰雷，须防战斗。

金爻发动不空亡，刀刃森森明似雪。

内动，我器械备具；外动，彼之兵刃整齐。

金爻发动逢刑克，兵甲虽坚不损人；金爻无气逢刑克，甲胄（8）干戈不整齐。

以上细细搜求，自然有准。

木乃济川之舟揖，火为系马之军营。

征战不免登山涉水，若无舟船之便，五月安可渡泸?凡占：以木为舟揖。

发动旺相，必有济川之利。

木爻受冲，舟必破漏；木爻受克，船车难行。

卦无水爻恐无水，木爻逢空必无船，木爻带鬼乃贼船。

凡战于野，不免安营下寨，虽处山谷之险，亦宜卜其吉凶。

凡占：以世为主将，火爻为营寨。

与世爻相生相合，其地得利；与世爻相克相冲，不吉。

火爻若带鬼，贼寨必相近。

火爻旺相宜宽阔，无气，宜小结构。

苍屏云："水爻带鬼来克我，须防劫寨及攻营，却看有气并无气，方可斟量道败赢"。

假如火爻旺相水无气，纵来克世亦无伤。

父加虎杀外兴，莫纵军兵来出阵；鬼带劫亡内动，须防奸细暗临城。

子孙为我兵卒，官鬼为彼贼徒。

子衰兵卒怯，鬼旺贼军强；鬼空他必灭，子旺我必昌。

怕父母带白虎外动，必克子孙；宜守不宜战，战则必伤军卒。

父母若持世动，主将不能养士卒，上下有相离，心未相安之道。

若带凶神，须防自变。

亡神杀，正月从亥起顺行。

劫杀见后。

若鬼带二杀于内动，须防奸细之人在城池之内；若被世克，须探事情，不至漏泄。

世爻无气鬼杀旺，军机透漏祸终来。

内外鬼爻俱发动克世，必有内应外合之患，子动必无妨。

鬼爻不带杀，为害亦不凶。

若逢暗动伤身，须遇阴谋刺客。

凡鬼爻暗动，更加劫杀、大杀，刑克世爻，主将须防刺客。

卦内若得子孙发动来救，刺客决然被擒。

比同燕太子丹使荆轲刺秦王之类。

若日辰冲动，伏鬼伤飞爻，须防自己手下有人谋己；卦中无救，祸将及身；鬼旺日，决见应验也。

虎蛇皆动，正当离乱之时；世应俱空，宜见升平之乐。

大杀若动，加白虎螣蛇，必是大乱，卒难休息。

大杀若当胎养、长生位上，乃丧乱发萌之时；若在临官、帝旺之地，正当大乱，过此渐息；若当墓、绝位上，将次太平。

离乱已经历过，要知何年离乱最甚，何年稍息，依长生法断之。

六爻无鬼卦无杀，世应俱空即太平。

生僻字注释：

（1）【佞】读音：ning，四声。

意为：惯于用花言巧语谄媚人。（2）【卿】读音：qing，一声。

意为：古代高级官名，君主称呼臣。（3）【谏】读音：jian，四声。

意为：规劝君主，使其改正错误。（4）【僭】读音：jian，四声。

意为：超越本分。

古代指地位在下的，冒用地位在上的名义和礼仪、器物。（5）【谀】读音：yu，二声。

意为：谄媚，奉承。（6）【妃】读音：fei，一声。

意为：皇帝的妾。

此处杨妃，指杨玉环。（7）【弑】读音：shi，四声。

意为：臣杀死君主或子女杀死父母。（8）【胄】读音：zhou，四声。

意为：古代打仗时戴的保护头部的帽子。

十七、疾病章：国家治乱，莫非风俗纪纲；人寿夭长，岂论尫羸壮盛。

养生非道，终有疾病存焉；请祷能占，便见死生决矣。

杀临父母，当忧堂上之亲；空及妻财，灾虑闺（1）中之妇。

凡占疾病，看来者何人。

子占父母，要父母上卦。

妻占夫看鬼，夫占妻看财，父占子看子，占兄弟看兄弟，占朋友亦看兄弟，占奴仆亦看子孙。

凡用爻不上卦，或空亡者，则多凶少吉。

凡占何爻空亡，何爻受克，吉凶依此而断之。

决轻重存亡之兆，专察鬼爻；定金木水火之乡，可分症候。

鬼爻旺日沉重，库日困迍，绝日轻可。

鬼化鬼，其病进退，或有变症，或旧病发，或症候驳杂。

鬼持世，病难除根；鬼爻带杀持世，此乃瘵（2）疾。

卦中鬼爻日辰旺，乃暴病；月建旺，乃经月之疾；鬼爻无气临身者，乃久病，卒难痊可。

卦中无鬼病难安。

鬼动伤身症候急。

凡占，旺鬼不死，则易愈；衰鬼不死，其病难疗。

欲定症候，须看鬼临之五行。

若金鬼：肺腑病，咳嗽气，或疮疖、血光，或筋骨疼痛。

木鬼：四肢不利，风气肝胆，左瘫右痪，口眼歪斜，头疼发热，三焦口渴；加朱雀，狂言乱语，阳症伤寒。

水鬼：沉寒痼（3）冷，遗精白浊，小便淋沥，吐泻呕逆。

火鬼：寒热往来，脾寒疟疾。

土鬼：乃脾胃发瘴，水肿虚浮，瘟疫时气。

若前卦火鬼，后卦水鬼，必前之症候为阳，服冷药过多，变为阴症。

若午前占，遇此两鬼，当言勿服药；过当，后必有变化。

火鬼于火旺月日占是也。

青龙得位，终见安康；白虎伤身，必成凶咎。

青龙若临子孙克世，期日痊安。

或临应克世，服药有效。

若临用爻发动，纵有凶险，亦不伤也。

若带鬼爻，亦非凶恶发狂之病。

若在三爻动，香火为福。

苍屏云："青龙空亡并福德，病人平日无阴骘（4）。

逢土动虎伤身，管取其年有悲泣。

君来占病决存亡，白虎加临主哭丧。

临克父爻当有咎，并财妻位必遭伤。

子孙际会终成否，兄弟相逢更不昌。

更值官爻持世上，己身须恐有灾殃"。

凡遇白虎交重，乃占病之大咎，无气犹可，旺相大凶。

若临丧门、吊客、死符、丧车、持克用爻者，决主不起之兆。

若得子孙旺动，月解兴隆，庶可回生。

月解交重灾渐退，天医发动便回生。

月解、天医，见后吉神章。

卦中若得发动持世，或持克用爻者，虽重病不死。

旺相最吉，日下即愈；墓绝稍慢，直待旺日方安。

若值空亡，其病难疗。

明夷、观、贲、需、临，切忌世身入墓；大畜、丰、同、蛊、夬，莫逢财鬼俱兴。

凡占病。

怕身世随鬼入墓，决不瘥也。

如风地观二爻乙巳，鬼身亦在二爻，设或入墓，乃身随鬼入墓也。

山火贲卦，初爻己卯，鬼世亦在初爻，倘入墓，乃世随鬼入墓也。

以上两卦，举此为例，余卦仿此。

苍屏云："乾化入艮父忧丧，坤化入巽母忧亡；震化入坤长男厄，巽化入坤长女当。

坎化巽中中男厄，离化入乾中女卒；艮化风内少男倾，兑化山中少女卒。

此是八宫来入墓，十人得病九人故"。

以上所言卦墓，不可以乾化入墓艮，只忧父亡，但看病皆不吉。

设若子占父，遇乾化艮，谓之应题，乃大凶。

大畜等五卦，占病大忌。

财鬼不动，未必丧亡；财鬼空亡，虽病不死。

必须把其条贯，方可断曰全凶。

上文所言财鬼发动，亦有吉凶之分。

且如雷火丰卦：鬼动忌占兄弟，财动忌占父母及本身；妻占夫，终无凶。

余卦仿此。

虎易评注：（1）《明夷》卦四爻官鬼癸丑持世，《贲》卦初爻官鬼己卯持世，《临》卦二爻官鬼丁卯持世，以上三卦，如果世爻入墓，可以称为"世爻随鬼入墓"。

《观》卦二爻官鬼乙巳，因未土持世，其世身在二爻。

如果二爻官鬼入墓，可以称为"世身随鬼入墓"。

另外：《需》卦二爻官鬼甲寅， 因申金持世，其世身在三爻。

因此，本卦的选入可能有误。

（2）测病，此处用世身，而不是用月卦身。

请读者仔细分析，不致有误。

男怕长生，兼怕未来之节；女嫌沐浴，最嫌过去之辰。

男子怕鬼爻长生日得病，与鬼同衰旺。

卦无子孙、青龙、天医发动，鬼爻墓绝日却死。

又云：寅日遇火鬼，巳日遇金鬼，申日水土鬼，亥日木鬼，谓之长生鬼。

占者遇之，大凶在后，沉重方来。

凡决安危，先以鬼爻衰旺推断，次以节气论之。

凡男怕未来节，近节必重，过节无伤；节前不重者，必无妨。

若是久病，当以四时节候论之。

且如木鬼忌秋间节气，遇节不重，过节必安。

女人最忌鬼爻沐浴日得病。

又云：卯日遇火鬼，午日遇金鬼，酉日遇水土鬼，子日遇木鬼，谓之沐浴鬼。

遇之难痊，至后反加沉重。

次看节后必重，不重无伤。

女人极怕过后之节。

不宜丘墓同宫，安可雷风合卦。

三丘五墓，俱见后。

二杀俱动，病人作福也难留。

雷风者，棺椁杀也。

震为棺，巽为椁，坤为墓，艮为冢。

占病若全必死。

既论染灾之表里，须言得病之因由。

凡占病，先断症候端的，然后议论病因。

更能明此一章，诚可谓通神之卜矣。

六兽临官，当分内外；八宫值鬼，宜别阴阳。

但逢鬼临六神，看在何爻。

在内则在家得病，在外则他处招殃。

青龙鬼：是酒色过度，或因财有伤，妇人因喜有疾；青龙鬼空，堕胎有患。

朱雀鬼：口舌及咒咀。

在二爻，灶下咒咀；在三爻，当门咒咀；或家堂神前咒咀。

如朱雀临金鬼动，敲锅铛咒咀。

勾陈鬼：饮食不节，伤饥失饱，脾胃不调。

临木鬼：因修造动土处得病。

螣蛇鬼：事务萦心，忧愁思虑，或虚惊怪异，因而染病。

此爻多是心家受病。

白虎鬼：斗殴跌扑，伤筋损骨，或寒酸冲肺。

玄武鬼：色欲过度，伤饥冒雨。

卦若无鬼，其病难医，症候难决。

但以克杀动者断之；不动，以克用爻者断，又以伏鬼断。

若鬼伏父母下：忧心得病，或穿衣服得病；过与不及，冬言衣单，夏言衣重。

鬼伏兄弟下：赌博争财；鬼伏子孙下：外情牵惹；鬼伏财下：饮食太过；鬼伏杀下：旧病再发，亦难除根。

老人卦忌生旺，小儿卦忌休囚。

最宜病人本命上卦，大吉也。

值阴鬼，夜重日轻；阳鬼，夜轻日重。

阴阳各依爻上看。

世人有疾病者，亦有贤愚之分。

贤者以医药为重，愚者以祷告为先。

占者不可不察其情状。

一览其人，可知高下，庶几贤愚，皆可共语，其道方能流行。

鬼神者：儒家本不言此，今为患者之占，不得不据理推详，以为阴功默佑。

木主东岳天齐圣帝，七十二司，三十六案之神，并自吊伤亡。

水是河泊水府，沿江七十二庙之神，并溺水伤亡。

土是瘟蝗疫疠，中央土府之神，并饥饿绝食伤亡。

金是衔刀、五道，飞廉、白虎，金神、七杀，吟呻、三杀，九良星杀，丧殃、丧杀之神，并自刎、被刑、阵亡，一应伤亡。

火是南方火部，赤睛朱发鹤神、毛头毒火之神，并赴汤蹈火伤亡。

若二爻鬼为灶神，三爻鬼为香火神，子孙动为福神。

依此推之，万无一失。

伏克飞爻，药奏通神之效；子临应位，医逢济世之才。

世为病人，应及外卦为医药。

药如克病，病即愈；病者克药，药无灵。

外卦及应生世，药虽对症，作效迟。

世动克药，若是水鬼，服药不纳；金鬼无气，久病犯真，服药无效；木鬼，其病必犯条贯，虽药亦无益；火鬼旺相，其症必刚，虽药不能止其热；土鬼，其病沉重，药不对症，不能疗病。

应爻加鬼克世，则误药损人矣。

占病以子孙为医药，临应动克世，必遇良医，其病即痊。

卦无子孙，服药无效。

世应比和，卦无子孙，宜换医人。

子孙临应被世克，虽遇良医病未疗。

外卦及应虽克世，卦无福德亦难安；可言有药须当疗，但恐良医未有缘。

子孙虽克世，外爻及应却不克，虽有良医，药饵不中，终无大害。

虎杀若临子孙动，须防医者不精详。

必须参究五行，方可攻医万病。

火鬼宜凉剂；水鬼宜温剂，或丸药；木鬼宜针；金鬼宜灸；土鬼宜剉（5）散。

火鬼月建旺，宜大寒之剂；无气，不过清凉之药。

余仿此推。

金鬼利南方医人，木鬼利西方医人，水鬼利四散医人，火鬼利北方医人，土鬼利东方医人。

若前卦水鬼，后火鬼，先须四散医治，终于北方医人收功。

卦爻安静，重为济世之人；土杀俱兴，定作黄泉之客。

凡占病，六爻安静为吉，其病可治。

一卦中凶杀常多，而吉神常少；吉凶悔吝，皆出乎动，动则成咎。

且如六亲之中，不过子孙动者吉；六神之中，不过青龙动者吉。

余者未必皆凶，亦不能为福，发动何益于我哉！此乃吉少凶多。

不如卦爻安静，虽有凶煞，终未遭伤。

若有吉神当权，自能为福。

土杀者，即辰戌丑未是。

交相换易，行乎四时之间，占病逢之，多凶少吉。

所有诸煞，俱见后凶煞章内。

若有一件动，便成凶咎。

生僻字注释：

（1）【闺】读音：gui，一声。

意为：上圆下方的小门，也值女子居住的内室。（2）【瘵】读音：zhai，四声。

意为：病，古人也称肺结核病为瘵。（3）【痼】读音：gu，四声。

意为：经久难治愈，长期养成不易克服。（4）【骘】读音：zhi，四声。

意为：安排，定。（5）【剉】读音：cuo，四声。

意为：折伤。

十八、地理章：生死禀修于前定，寿夭各尽其天年。

阴阳荫庇于后人，理义合凭其地理。

天地之间，纯阴不生，纯阳不化。

一阴一阳，二气交感，化生万物。

且如天欲降生人才，必假地之气脉；阴阳融结，必有贤者出。

故凡人子，须当以亲之体安厝（1）得所，则亡者安而生者庇。

凡占风水，漫求玄妙与玄微；且把卦爻端详，是地不是地。

六合则风藏气聚，六冲则水走沙飞。

夫六合者，阴阳相配而不相离。

初四、二五、三六，更相朝顾，是为有情。

凡地理不过山环水抱，四兽朝迎，拱卫有情，罗城无缺。

似此卦中六合之义也，大吉之地。

若卦无六合，世在内象，四兽有情者，乃次吉之地也。

世爻虽在外象，却得宾主有情；左右回顾，明堂宽广，水口关栏，乃小结局，亦可用也。

若遇六冲卦，乃山飞水走之地，不必更详。

龙因地势详观，即得天玄妙理。

此二句，乃一章之要旨。

入山寻水口，不宜六位空亡；到穴看明堂，喜见间爻旺相。

第六爻为水口。

与世相生相合，是为有情；若加青龙、贵人、财福者，水口重重关锁；必有奇峰秀岭，拱照回环。

若第六爻与世相克相冲，山直无情，地枯无气。

六爻若值空亡，水口散漫，不能聚气。

间爻者，世应中之二爻也。

旺相临月建，谓之万马明堂。

有云：明堂容万骑，水口不通风，大吉之地。

明堂，众水所聚。

宜静不宜动，静则聚高，动则倾泻。

若水带吉神生克间爻，乃四水入明堂也。

世乃主山之骨，当明九曜之规模；应为宾对之峰，须察五行之定体。

世为坐下之山。

又云：初爻二爻为坐山。

生旺，坐山高厚；休废空亡，坐山微薄。

世持巳亥寅申，必定山雄地壮；世持辰戌丑未，必居广阔平洋。

世持亥子，穴中出水；世持辰巳带杀，主有地风；白虎带杀逢空，主有白蚁。

若临诸吉神，则坐山尊严，穴中洁净。

属木必林茂，属水必近流泉。

当类而推之也。

九曜详婚姻章内。

旺相则吉。

案山带子孙贵人旺相，其山耸拔秀丽。

若生世合世，端正有情。

空亡，向山不正；带杀逢冲，乃欹（2）斜破相之山。

若应临墓绝，必是案山低小。

应若属金，即言金星；属水，即言水星之类是也。

向列二十四位，事分百千万端。

木爻持世，主东震，寅甲卯乙。

金爻持世，主西兑，申庚酉辛。

火爻持世，主南离，午丙巳丁。

水爻持世，主北坎，亥癸子壬。

辰戌丑未，却言艮乾巽坤。

各有所宜。

发动青龙，克世须防嫉（3）主；刚强白虎，逢冲切忌昂头。

山间之龙虎，即卦中之龙虎。

青龙虽吉，亦忌克世，相生乃妙。

白虎太旺，便是昂首刚强，皆为不吉。

青龙断左畔之峰，白虎言右边之嶂（4）。

所喜者，相生相合；所忌者，相克相冲。

青龙旺，带木，主林木葱蔚；带土，则山岭崔巍；其秀气从左而来。

白虎盛，临水，主流泉脉远；加金，则岩石奇丽；其秀气从右而至。

皆喜其相生，最恶其相克。

鬼在局中，必有伏尸古墓；空临左右，岂无凹缺招风。

若世下，有本宫官鬼伏藏，必有旧穴在下。

左右者，龙与虎也。

若见何爻空亡，便知有凹缺招风之处。

主墓穴不安，为不吉也。

勾陈若在世中，一路来龙振起；朱雀加临应上，两重对案相迎。

勾陈乃龙之祖。

若在木爻，或临世上，来龙必远也。

朱雀为案山。

若临应上，必有两重对案。

若问螣蛇，当为穴法。

旺相与吉神共位，乃是真龙；空亡或墓绝问乡，当为绝穴。

卦中以螣蛇为穴。

旺相为真龙，休囚为绝穴。

论山既备，于水合言。

寻亥子，方知有无，观动静，可分死活。

卦中无亥子，必无池塘溪涧。

虽有水爻，却逢墓绝，乃是干流之地。

但看水爻动者活水，静者死水而已。

要识根源远近，但看水位兴衰；欲推缠绕多情，且察水爻生合。

水爻旺相，流脉绵长；水位休囚，根源浅近。

水爻相生相合，主委曲有情；若相克相冲，主直来无气。

若见卦无水位，便当推究玄爻。

倘六爻无水，竟将玄武爻推看。

遇吉则吉，逢凶则凶。

玄武临吉神，是水于我有益有情，大吉；若临凶杀，则无益无气，主凶。

生僻字注释：

（1）【厝】读音：cuo，四声。

意为：把棺材停放待葬、或浅埋以待改葬。（2）【欹】读音：qi，一声。

意为：顷斜，歪。（3）【嫉】读音：ji，二声。

意为：忌妒，憎恨。（4）【嶂】读音：zhang，四声。

意为：直立像屏障的山峰。

---
title: 卜筮全书(卷十一)
editLink: true
---

## 黄金策 四

十六、求名：书读五车，固欲致身于廊庙；胸藏万卷，肯甘遁迹于丘园。

要相国家，当详易卦。

父爻旺相，文成掷地金声；鬼位兴隆，家报泥金喜捷。

凡占功名，以父为文章，鬼为官职。

二者一卦之主，缺一则不成。

若父爻旺相，文章必佳；官鬼得地，功名有望。

士人及第，以泥金灼（1）字附家书以报，谓之喜信，故借引之。

非以鬼为音信也。

读是篇者，勿以辞害义可也。

财若交重，休望青钱之中选；福如发动，难期金榜之题名。

财福二爻，凡占皆喜见之，惟卜功名，反为恶杀。

盖财能克父，子能克鬼。

故也。

但宜休囚安静则吉，当权发动，决无成望。

兄弟同经，乃夺标之恶客；五行同类者为兄弟。

求名见之，乃是与我同经之人。

若不上卦，或落空亡死绝，大象遇吉者，必中魁首。

如发动，或月建日辰俱带兄弟，则同经者多，必能夺我之标，不得中矣。

纵大象可成，名亦落后。

日辰辅德，实劝驾之良朋。

日辰为卜卦之主。

能成事，亦能坏事。

如父母官鬼无气，事必难成。

若得日辰扶起，克制恶杀，仍旧有望。

故曰辅德。

或世爻衰静，得日辰生合；或世爻空亡，得日辰冲实；主其人必不上前求名，而有亲友劝其进取；或资助盘费，辅其前往求名也。

两用相冲，题目生疏而不熟；求名卦，以官父为用爻，喜合而不喜冲。

若见两官两父相冲，主出题生涩（2）不熟也。

六爻竞发，功名恍惚以难成。

占官，六爻皆喜安静。

只要父母官鬼有气不空，月建日辰，不来伤克则吉。

如有一爻发动，便不顺利。

且如财动则伤父，子动则伤官，兄动则他人有所先，鬼动则事体有变，父动则文不纯正。

凡动则有变。

变出之爻，又有死墓空绝刑克等爻，皆为破败。

故凡乱动卦，不必仔细推究，其不吉大概可知矣。

月克文书，程式背而不中；父旺不空，动爻日辰又不冲克，其文字字锦绣。

若遇兄弟刑冲，文章陈腐，无鲜丽之句。

妻财伤克，必多破绽。

子孙刑害，乃是弄巧成拙。

不宜月建冲克，其文自行已意，必不中试官之程式也。

凡带父刑害败病等爻，及化出者，其文皆有败破，不能录取。

世伤官鬼，仕路窒而不通。

世乃求名之人。

大忌财福临之，必难称意。

若持官鬼，或得官鬼生合，方有指望。

若临子孙克制官鬼，是仕路未通，徒去求谋无济也。

妻财助鬼父爻空，可图侥幸；父母空亡，名不可望。

若得财爻发动生扶，鬼爻有气，其事侥幸可成。

然须子孙安静，则可许。

盖财不嫌发动者，以文书在空，故也。

福德变官身位合，亦忝（3）科名。

卦无官鬼，若得子孙发动，变出官鬼，生合世身，事亦有成。

然须得文书有气，无损则吉。

此二条，名虽有望，皆不可许其高中魁甲。

盖以卦象不出自然，故也。

出现无情，难遂青云之志；卦中官父俱全，固是吉兆。

若不临持身世，或不生合世身，或被世爻冲克，或被月日破坏，或临死墓空绝，皆谓无情。

虽在卦中，与我无益。

所以，难遂青云之志也。

伏藏有用，终辞白屋之人。

官父不全，功名难望。

但看所伏者有用、无用断之。

如飞神不遇冲开，伏神不遇提起，谓之无用，决主不成。

若飞神冲克得开，伏神提挈得起，谓之有用，终是可成。

若得月建提起最吉，日辰次之，动爻又次之。

更得伏上飞爻在空，尤妙。

月建克身当被责；月建为考试官。

若在身爻发动，刑克世爻，而官父失时者，必遭杖责。

若化子孙，必遭斥逐。

若化兄弟，廪膳生最忌之，轻则革粮，重则追罚。

财如生世必帮粮。

卦中父母避空，而财爻发动，生合世爻者，必有帮粮之喜。

月建带财化财，或官化财生合世爻，皆吉。

大抵廪生小试，最不宜兄弟发动。

或临卦身世爻，或临日辰月建，皆是革粮之兆。

财爻无故自空，亦然。

若得财临身世，或伏世下，虽不称情，粮必如旧。

父官三合相逢，连科及第；卦有可成之象，而又有三合爻动，会成官鬼局者，必主连科及第，大吉之兆。

会成父局，亦吉。

会成财福二局，不利。

会成兄弟局者，惟廪生忌之，余皆无损益。

龙虎二爻俱动，一举成名。

青龙白虎，俱在卦中动来生合世爻，必中魁选。

若持官父，或持身世尤妙。

此固非理，但借龙虎榜之象耳。

然亦有验。

杀化生身之鬼，恐发青衣；占官，以子孙为杀。

乘旺发动，必遭斥退。

若得本宫官鬼伏在世下，或卦身持鬼，或子孙自化鬼爻生世，终不脱白，无过降青衣而已。

卦有财动合住子孙，可用资财谋干，庶复旧职。

岁加有气之官，终登黄甲。

太岁乃天子之爻。

凡占功名，最喜见之。

若临鬼爻，是人臣面君之象。

更得生旺有气，必然名姓高标。

病阻试期，无故空临于世位；动爻日辰不伤世爻，而世爻自落空亡者，谓无故自空。

大凶之兆。

试前占：去不成，强去终不利；轻则病，重则死。

如在本宫内卦，在家即病；在三四爻，出门病；在五爻，途中病；在六爻，到考处病；在应爻，又属他宫，则临考有病，不得入试。

若试后占：其事必不成。

大象吉，名成身丧。

喜添场屋，有青龙合于身爻。

青龙主喜庆事。

若大象既吉，更得龙动来生合世身，必然别有喜事并临，不但名成而已。

若空动为虚喜。

财伏逢空，行粮必乏；六爻无财，本宫伏财，又居空地，其人必乏路费。

若世爻更在衰弱之乡，则是贫穷之士。

如逢月建日辰动爻生合扶助，必得亲友资其费用。

若得应爻动来生合，多是妻家看觑（4）周全。

身兴变鬼，来试方成。

卦遇不成之兆，而得卦身，或世爻，变出官鬼有气，而本宫父母不坏者，今虽未成，下次必然中试也。

卦值六冲，此去难题雁塔；爻逢六合，这回必占鳌（5）头。

凡事遇合则聚，逢冲则散。

故占功名，得六冲卦，必难求；六合卦，必易得也。

然大体，须以衰旺动静参之，不可执滞。

父旺官衰，可惜刘蒉（6）之下第；父衰官旺，堪嗟张奭（7）之登科。

父母官鬼，皆要有气无损，然后可成。

若父虽旺相，官鬼空亡，或不上卦，是其人文字虽好，奈命无官星，亦不能中。

如刘蒉之锦绣文章，竟不登第也。

若父虽衰弱，得官爻旺动，扶起文书，是其人文字虽平常，而命中官星发现，可许有成。

如张奭之文章，虽欠精美，反登高第也。

若官旺父空，决至下第也。

应合日生，必资鹗（8）荐，动伤日克，还守鸡窗。

父官死绝，名必不成。

若应爻动爻，或月建日辰扶起官鬼，必须浼人推荐，或用财礼买求，方许有成。

若遇月日，动变伤克，纵然官爻有气，亦是难求。

世动化空用旺，则豹变翻成蝶梦；求名以官父用爻，若得旺相不遭刑克，必中科第。

如遇世爻发动，变入死墓空绝，恐名成后，不能享福。

游魂卦，死于途中；归魂卦，到家而死；墓绝是太岁，逾年而死也。

身官化鬼月扶，则鹏程连步蟾宫。

卦身为万事之体，功名尤宜看之。

最怕临财临福，便不容易。

如得官父临之，必有成望。

更若出现发动。

又化官爻，而得月建生合者，大吉之兆。

必主联科及第，非特京省一捷而已。

更详本主之爻神，方论其人之命运。

本主者，求名本人之主爻也。

自占固以世爻论，若代占，则看是何人。

如子侄求名，看子；朋友，看兄类。

此爻最怕化出忌杀，虽大吉象，未可易许。

其余世爻同看。

如此搜索，吉凶自然应验。

虽赋数言，总论穷居之得失；再将八卦，重推致用之吉凶。

生僻字注释：

（1）【灼】读音：zhuo，二声。

意为：火烫。（2）【涩】读音：se，四声。

意为：文句难读，难懂。（3）【忝】读音：tian，三声。

意为：谦词。

表示辱没他人，自己有悔。（4）【觑】读音：qu，四声。

意为：看，瞧。（5）【鳌】读音：ao，二声。

【鳌头】意为：指皇宫大殿前石阶上刻的鳌的头，考上状元的人可以踏上。

后来用来比喻占首位或取得第一名。（6）【蒉】读音：kui，四声。

意为：盛土的草包。（7）【奭】读音：shi，四声。

意为：盛大的样子。（8）【鹗】读音：e，二声。

意为：鸟。

十七、仕宦：为国求贤，治国之本；致身辅相，禄养为先。

旺相妻财，必得千钟之粟；未仕求名，不要财爻；已仕贵人，要见财爻。

盖有爵必有禄，未有无俸而得官者。

故凡占官卦，得此爻旺相，俸禄必多；休囚定然微薄。

卦中无财，或落空亡，未得俸禄；财动逢冲，任后因事减俸。

或日辰月建冲财，而刑害世爻及官爻者，恐有停俸罢职之患。

兴隆官鬼，定居一品之尊。

鬼为官爵。

旺相有气，官高爵大；休囚死绝，官小职卑。

发动生合世爻，或得月建日辰生扶，必有升擢，远播都下；安静不动，而被月建日辰克害者，或世爻刑冲克害者，必无声名闻望。

子若交重，当虑剥官削职；子孙乃伤官之杀。

最喜空亡墓绝，尤宜安静受制则吉。

若在卦中发动，所谋必不遂意。

未仕则不能除选，已仕则有夺官褫（1）职之祸。

鬼爻更若无气，必至除名落籍，非但贬责降罚而已也。

兄如发动，须防减俸除粮。

兄弟乃劫财之神。

空亡不上卦，或临死绝安静则吉。

若发动，未免费财，多招诽谤，俸禄亦不称意。

更与子孙同发，或就化子孙，必有除粮减俸之事也。

持世临身皆不利。

父母空亡，休望差除宣敕；父母为印缓、文书、诰牒、宣敕、奏疏、表章。

卦中不可无，宜旺不宜衰，扶世最吉。

若持太岁有气生合世爻，主有朝廷宣召。

如加月建，多是敕制及上司奖励之类。

最怕冲空化空，则多不实。

衰静空亡，必无宣敕，亦无差除。

卦无父母，休望迁选。

官爻隐伏，莫思爵位升迁。

官爻为占官之象。

若得临持身世，或来生合世爻，不受月建日辰冲克者，凡有谋望，必然称意。

若不上卦，或落空亡，虽出现墓绝无气，及受克制，皆不如意。

世身冲克亦凶。

月建生身，当际风云之会；岁君合世，必承雨露之恩。

太岁乃人君之象，月建是执政之官。

若得生合世身爻，必有好处。

惟怕冲克世身，必遭贬谪。

如月建扶出官爻世爻者，必是风宪之职。

太岁加父母扶出官鬼及世爻者，必有天恩。

更得日下生旺之地，尤美。

衰绝逢空无用。

世动逢空，官居不久；未任：卦中世动，必无京官牧守；若是出巡之职，反为顺利。

已任：遇之，居官不久。

更遇日辰动爻相冲，必不久任政事。

身空无救，命尽当危。

世爻无故自空，不拘已任未任，必有大难，甚至死亡。

若欲求谋干事，则主不成。

鬼化福冲当代职；出巡官，宜鬼爻发动；牧守官，宜鬼爻安静。

若鬼动化子，必有别官代职。

不然，亦被他人所先也。

子动化鬼，则先难后易，或先凶后吉。

官福皆动，亦主有官替代。

财临虎动必丁忧。

凡占官，不可无财，亦不可发动。

若鬼爻有气，而得财动扶起，必须用财谋干，方得升迁。

若父母衰弱，而遇此爻加临白虎旺动者，必有丁忧之事。

财化子，子化财，或财临世动，或子动而父母无故自空者，皆主丁忧。

日辰冲克，定然诽谤之多招；日辰刑冲克世，必招诽谤。

依五类推之。

如带兄弟，因贪贿赂，或征科太急。

带财爻，因无调度，或财赋不起。

带子孙，嗜酒好游，怠于政事。

带父母，因事繁剧，不能料理。

带官鬼，非酷刑，则同僚不和。

以上皆招诽谤，声名必不能振。

若得世临月建，虽有诽谤，不能为害。

鬼杀伤身，因见灾殃之不免。

官鬼发动，生合世爻为用神，伤克世爻为鬼杀。

用神扶世，必有进取；鬼杀伤身，必有凶祸。

以化出六亲断之。

如化子有贬谪之忧，化财有阴人之祸，化兄主失财，化父忧小口类。

以上不然，则自身决有灾病，得世爻空避不妨。

兄爻化鬼无情，同僚不协；兄弟为僚属之官。

卦中鬼动，化出兄弟，冲克世爻，主同僚不和。

或兄弟化鬼，刑冲克害；或兄带三刑六害伤世，皆然。

世克兄爻，是我欺他，而不和也。

太岁加刑不顺，贬责难逃。

太岁出现，动伤世爻，必遭贬责。

更加刑害虎蛇等杀，必有锁扭擒拿之辱。

世爻入墓，必受囚系，得动爻日辰有救，庶几无事。

但怕化出子孙，罪终不免。

月建同看。

卦静世空，退休之兆；身空杀动，避祸之征。

凡遇世爻空亡，未任未有选期。

已任若六爻安静，月日岁君无伤而遇之，乃是休官改政之象。

若鬼爻发动，月日岁君伤克而遇之者，是避祸脱灾之兆。

卦静日冲，欲归而不放；杀动日合，欲避而不能。

身边伏鬼若非空，头上乌纱终不脱。

凡遇凶兆，或得鬼爻临身持世，或本宫鬼伏世下，虽见责罚，官职犹在。

若不临持身世，或不伏于世下，或虽伏仍遇空亡者，必革官带为民，非止罪责。

财空鬼动，声名振而囊箧空虚。

凡得官鬼动来生合世爻，日月动变，又无冲克者，为官必有声名闻望。

更得财爻生扶合助，有气不空，则既会做官，又会赚钱；内实贪赂，外不丧名。

若财爻或空或伏，或临死绝，则主声名虽有，贿赂却无也。

官旺父衰，职任高而衙门冷落。

父母旺相，衙门必大；休囚，衙门必小。

若官旺父衰，又非小去处，乃是冷落闲静衙门。

盖官旺则职高，故也。

官衰父旺，则主职虽卑微，却在大衙门中治政。

官父俱衰，职卑衙小，必非风宪之地。

职居风宪，皆因月值官爻；大抵官鬼旺相，不临月建，定非风宪之职。

若临月建，又得扶出世爻，决是风宪之任，必非府县官也。

更在日下生旺之地，尤为风宪。

如带刑爻，多是镇守边陲之职，或掌兵权，或居刑部。

在外，亦是司刑之职。

官在贰司，只为鬼临旁位。

鬼在世应爻上，或带月建日辰者，必是掌印正官。

若被世合，或在旁爻，则是佐贰之职。

六爻无鬼，而动爻有化出者，亦然。

抚绥（2）百姓，兄动则难化愚顽；凡任牧民之职，要财爻旺而不动，父母扶而不空，必是丰地富方；财爻空绝，父爻受制，则地瘠（3）民贫。

父母动临世上，政必繁剧。

兄弟持世，财赋不起。

日带兄爻冲克世爻，手下人必要侮文弄法，坏我政事。

若兄在旁爻动来冲克，则主顽民难治。

兄化子，子化兄，而刑克世身，恐有下民讼我之兆。

更若世应冲克，与乡宦亦多不睦。

巡察四方，路空则多忧惊险。

钦差出巡，或封王采木，皆怕世应逢空。

若路爻空之卦，主途中惊险。

世在五爻自空，须防身死于外，有冲克则不然。

凡遇世在五爻动，及游魂卦世动者，皆是出巡之职。

出征剿捕，福德兴而寇贼歼亡；凡任将帅之职，或征讨之官，平居卜问，不宜子孙发动，主有降调贬责；亦不宜应动克世，主有不测变故。

若岁君月建冲动官鬼，或世爻，主有敕命征讨之事。

如临敌卜问，则喜子孙发动，必成剿捕之功，更得岁君月建生合，仍有升赏。

官鬼不作爵位，当作贼寇论之。

世克应亦吉。

镇守边陲，卦爻静而华夷安泰。

镇守地方，不拘文官武职，皆宜六爻安静；世应生合比和，日辰月建，不相冲克，则鼾（4）睡边庭，安然无警，世应空亡亦吉。

若遇官鬼发动，世应冲克，必多侵扰，宜通变断之。

奏陈谏诤，那堪太岁刑冲；凡欲奏对、陈疏，上章、谏诤，及赴召面君类，皆忌动爻冲克太岁，亦忌刑克世爻。

若太岁月建生合世爻，必见详允。

一来冲克，须防不测之祸。

岁君衰静，不带刑害虎蛇，主则不见取用，非有大害。

动空化空，亦是虚惊。

或有制伏冲散合住，必得大臣申救。

应动冲克世爻，更防人奏劾。

僧道医官，岂可文书发动。

僧道医官，及阴阳官，皆要子孙出现，有气不空为吉。

父母发动，必有灾悔。

父带太岁月建日辰，则非身有灾病，乃外来祸也。

子孙自空，亦有大难。

然子孙只宜安静，官鬼不宜空伏。

虽两全，仔细为妙。

但随职分以推详，可识仕途之否泰。

生僻字注释：

（1）【謕】读音：si，一声。

意为：福。（2）【绥】读音：sui，二声。

意为：安抚。（3）【瘠】读音：ji，二声。

意为；瘠薄，土地不肥沃。（4）【鼾】读音：han，一声。

【鼾睡】意为：熟睡而打呼噜。

十八、求财：居货曰贾（1），行货曰商，总为资生之计；蓍所以筮，龟所以卜，莫非就利之谋。

要问吉凶，但看财福。

财为利息，福为财源。

二者占财用神。

财旺福兴，不问公私皆称意；财空福绝，不拘营运总违心。

凡遇财爻旺相，子孙发动，便是吉卦。

不拘公私，财皆得称意。

二者若财空爻，或临墓绝，即是凶卦。

不拘作何买卖，皆违心愿也。

有福无财，兄弟交重偏有望；财为用神，而不上卦，必无可望。

若得兄弟发动，无财可劫，则反生扶福德，财源有气，仍旧有望，但主迟滞耳。

兄动而财空，谓之避空。

过旬生旺日，财亦可得。

财若不空不伏，而遇兄劫，则为下卦。

有财无福，官爻发动亦堪求。

子孙藏伏，财无生气，一遇兄弟，便被劫尽。

须得卦有官动，或日辰是鬼克制兄爻，则用神无损，亦可求谋。

卦有子孙而官鬼动，则有阻节，反不易矣。

此象鬼爻生旺日得财。

财福俱无，何异守株而待兔；财福二爻，占财主象。

有财无福，财必有限；有福无财，财必不实；财福俱无，焉能有望？守株待兔，喻妄想也，空亡亦然。

父兄皆动，无殊缘木以求鱼。

父母为绝源杀，兄弟为劫财神。

二者发动，财福俱伤。

用神既损，求之必如缘木求鱼，必不可得。

父化兄，兄化父，亦然。

月带财神，卦虽无，而月中必有；月建为提纲。

若带财爻得时有气，纵遇兄弟，衰不敌旺，必主财利厚。

虽卦中无财，月中必然有。

得出现尤妙。

日伤妻位，财虽旺，而当日应无。

财爻旺相，生合持世，乃是必得之象。

若被日辰克制其财，纵现，必然无有。

须过此日，然后有得。

多财反复，必须墓库以收藏；卦中财只一位，有气不空，生合持世皆美。

若三五重太过，其财反复难求。

必须卦中有财库爻发动，谓财有库藏，必得厚利。

财化财，亦主反复不定。

无鬼分争，又怕交重而阻滞。

无鬼之卦，兄必专权，财虽有气，亦多虚耗。

兄更发动，必有争夺买卖，分散财物之患。

然虽不可无，官又不宜动，动则必有阻隔。

若有克制，或被冲散，或被合住，虽阻不妨。

兄如太过，反不克财；兄弟乃占财忌杀，若有一位旺动，最为不利。

若月日动变，俱带兄弟，重叠太过，则不专一，反不克劫。

至财爻生旺日可得。

身或兄临，必难求望。

卦身一爻，占财体统。

若持兄弟，不拘作何买卖，问何财物，皆无利益。

持世亦然。

惟临财福，方为吉兆。

临父主劳禄，若占六畜血财，则有损失。

临官，大利公门求财，余皆险阻不利。

财来就我，终须易；我去寻财，必是难。

凡遇财爻生合世爻，克世持世，皆谓财来就我，必然易得。

若虽动出财爻，而与世爻不相干者，谓我去寻财，必难望也。

身遇旺财，似取囊中之物；世持动弟，如捞水底之针。

世为求财之人。

若临财爻，虽或无气，亦主易得；旺相更美。

若临兄弟，虽或安静，亦主难得；发动尤甚。

福变财生，滚滚财源不竭；占财，得子孙发动，利必久远。

更化财爻，生合身世，乃绵绵不绝之象，尽求则尽有也。

财化子亦妙。

兄连鬼克，纷纷口舌难逃。

兄弟变出官鬼，刑冲克世，不惟无财，且有口舌。

父爻更动，必讼于官。

若有救制，庶几无害。

鬼化兄，或兄鬼皆动，亦然。

朱雀临兄鬼动变，有口舌。

父化财，必辛勤而有得；父化财，不自然而得，必勤劳后得。

兄化财，先散后聚；或利于后，不利于前。

官化财，最利公门谒贵，及九流艺术之人，求财十分有望。

私财，则先惊后喜，或先阻后得。

财化鬼，防耗折而惊忧。

财化官最凶。

主损折虚耗，自有惊险。

更伤世爻，切恐因财致祸。

财化兄，主与人分利；或先聚后散；或利于前，不利于后。

财化父，主得后艰辛；或只许一度。

财化死墓空绝，是有虚名，无实利之象。

若得生合世爻，则上前有功，稍迟则无也。

财局合福神，万倍利源可取；卦有三合，会成财局，而子孙亦在合中动者，上吉之卦。

主财利绵绵不竭。

更得财旺，可许万倍财利。

会成福局，而财爻又在合中，动来生合世爻者，亦然。

若会鬼局，则多阻隔。

会成兄局，则主分散。

会成父局，艰辛难得。

岁君逢劫杀，一年生意无聊。

凡占久远买卖，最怕太岁临持兄弟，主一年无利。

出现变动，必然损耗。

岁持官鬼，一年惊忧。

持父一年艰辛。

岁持财福，生意滔滔，一年顺利也。

世应二爻空合，虚约难凭；世空，有财难得；应空，难靠他人；世应俱空，艰辛无准实。

空动带合，谓之虚约。

化入空亡，亦是心口不相应之象。

主人一位刑伤，往求不遇。

主人：如求贵人，财鬼为主；求妇人财，财为主类。

若主人遇动爻日辰刑克，或自空化空，皆主不遇，遇亦不利。

须得生合世爻，财为契爱，求必易得。

主人化出财爻，生合世爻，最吉。

不知主人，以应爻论之。

世持空鬼，多因自己迟疑；鬼爻持世，财必相生，凡求必易。

若遇空亡，乃是自不上前，迟疑退懒，故无成也。

世持空财亦然。

辰合动财，却被他人把住。

要财动来生合，固是易得之兆；若被动爻日辰合住，其财必有人把持主张，不能与我也。

要知何人把持，以合爻定之。

如父母合住，为尊长把持类。

卦若无财，看伏何爻下，亦可推之。

如伏官下，为贵人把持之类。

要知何日得财，不离旺衰生合；财爻有气，合日得财；或本日得财。

太旺，墓库日得；休囚，生旺日得；太过，收藏日得；合住入墓，破合破墓日得；旺空，过旬日得；伏藏，提起日得。

财爻死绝，而得子孙动来扶起，即以子孙爻断。

卦无财爻，而得兄弟生扶子孙财源者，即以兄弟爻断。

更宜通变。

欲决何时有利，但详春夏秋冬。

凡占货物何时得价，以财临五行断之。

如木财，春月得价，一阳后亦好。

土财，夏月有利，六月更美。

余仿此。

又如财临辰土，二月不如三月；财临酉金，七月不如八月。

余亦仿此。

又如财主日下长生之地，此货一日得价一日；若坐帝旺，眼下正及时，稍迟则贱而无利。

合伙不嫌兄弟；凡占合伙买卖，若世应俱财爻，必然称意。

兄临卦身，世爻安静不妨。

盖合必至分财，故也。

动则不宜。

世应两动，必合不久，空亡亦然。

相冲相克，后必不睦。

化出兄官，必多私心。

世应生合，而被动爻日辰刑冲克害者，必有挑唆破说也。

公门何虑官爻。

占财皆忌官动，主有阻隔。

惟求公门之财，必然倚托官府。

若无鬼爻，或落空亡，则虽财爻有气，亦难到手。

必得旺相，生合世身则吉。

刑克世爻，主有杖责。

死绝亦不济事，须得财鬼两全，方为大吉。

九流术士，偏宜鬼动生身；百工九流求财，以鬼爻为主顾，无鬼最不利。

出现发动，生合世爻，必然称意。

更化财爻，决得大利。

须忌刑克世爻，或化兄，皆主惹是招非，不能遂意。

应空尤不吉。

大抵空手求财，虽要官爻，然须财爻旺相，兄弟不动，方主有财。

否则空好看，终无财利。

六畜血财, 尤喜福兴持世。

凡占贩卖牲口，蓄养六畜，皆要子孙旺相不空，则吉。

持世临身尤好。

父母发动，则有伤损。

化出土鬼，须防瘟死。

福旺财空。

六畜虽好而无利。

世应同人，放债必然连本失；凡放私债，最忌世应值兄弟，必无讨处。

财爻更绝，连本俱失。

世应值空，亦然。

须得应爻生合世爻，妻财有气，子孙发动则吉。

间临兄鬼动，恐放头抽分财利。

卦中无财，而官爻变出者，必讼于官府而后可取。

日月相合，开行定主有人投。

开行牙人占财，世应要不空，财福要全备，官鬼要有气，父兄要衰静，斯为上吉卦。

更得月建日辰动爻生合世爻，则近悦远来，人皆投我，财利必顺。

卦若无财，而世得月日动爻生合者，不过门头闹热，无实利。

鬼旺财空，亦然。

动出兄官，常有是非口舌，或有恶人搅扰。

世应空，开不成。

应落空亡，索借者失望。

求索假借，不宜应空，应动。

动则更变，空则不遇。

生合世爻，慨然不吝。

必得物爻不空为妙。

如衣服经史看父爻，六畜酒器看福爻，其余财物看财爻。

又如花果看木爻，砖瓦看土爻类，亦是。

世遭刑克，赌博者必输。

凡占赌博，要世旺应衰，世动应静。

世克应我胜，应克世他胜。

兄鬼动来刑克世爻，或临兄弟，或临自空，皆主不胜。

世应静空，赌博不成。

世坐官爻，防他合谋骗我。

间爻动出兄弟官鬼，多主争斗。

内外俱无财，亦不能胜。

更遇世应空动，必是赌赊（2）。

兄鬼化财，先败后胜；财化兄鬼，先胜后败。

坐方宜财福之地，世变财福，更宜易换赌色。

大怕卦身临兄弟，任换赌色，终是输兆。

鬼克身爻，商贩者必遭盗贼；贩卖经商，要世应生合，鬼爻空伏，动爻日辰不伤乎我，则安然无事。

更得财旺福兴，大吉之兆。

遇兄鬼发动，玄武交重，必遇劫窃之人。

更克世爻，决有大祸。

世若空亡，庶可回避。

鬼动五爻，途中仔细。

间兴害世，置货者当虑牙人。

买货者，应要生合世爻，必然易成。

刑克世，必难置买。

物爻太过，其货必多；物爻不及，其货必少；物爻空伏，其货必无。

物爻者，六畜看子孙，五谷看财爻，丝绵布帛看父母类。

最怕兄鬼交重，须防光棍诓骗。

在间爻，则是牙人虚诈不实，或有口舌争竞。

伤克世爻，当虑牙人谋劫财物。

出路买货，应空多不顺利。

停榻者，喜财安而鬼静；积货不宜财动，亦不宜空亡，又不宜动爻日辰克劫。

更得坐于胎养长生爻上，后必得利。

若遇兄官交变，或俱发动，须防窃盗。

兄弟独发，则多耗折。

水爻父母刑克世爻，主被雨水淹腐。

财化死墓空绝，后必价贱。

脱货者，宜财动而身兴。

脱货财动，则主易脱。

应空，无人置买；世空，自卖不成；动变日辰，俱来生合，有人争买。

若遇刑冲，则主多破阻难成。

财在内动，宜在本处卖；在外动，宜向他处脱之。

动而遇合，将成不成；动而逢空，欲卖不卖。

卦无官鬼，亦是难成之象。

路上有官，休出外；五爻为路。

临官发动，途中必多惊险，出外求财大宜避之。

要知有何灾咎，以所临六神断。

如白虎为风波，玄武为盗贼类。

路爻空亡，亦不宜出外。

惟临财福则吉。

宅中有鬼，勿居家。

二爻为宅。

在家求财，鬼动此爻，必然不利。

以所临五行断。

如火鬼忌火烛，水鬼忌盗贼类。

得子孙持世发动，庶几无害。

宅爻空亡，只宜出铺。

内外无财伏又空，必然乏本；六爻无财，本宫财爻又伏空地，其人虽欲经营，必无资本。

勉强为之，亦无利息。

若得动爻化出，主有小小财利。

父兄有气财还绝，莫若安贫。

父兄二爻，占财大忌。

有发动刑冲克害，利必不多。

财爻更弱，恐防折本。

故不若安贫守分之为高也。

生计多端，占法不一。

但宜诚敬以祈求，自可预知其得失。

生僻字注释：（1）【贾】读音：gu，三声。

意为：商人。

古代贾指坐商，商指行商。

（2）【赊】读音：she，一声。

意为：赊欠。

即当时不付钱。

十九、家宅：创基立业，虽本人之经纬；关风敛(1)气，每由宅以肇(2)端。

故要知人宅之兴衰，当察卦爻之内外。

内为宅，外为人，详审爻中之真假；凡内卦：初爻为宅基，二爻为宅舍，三爻为门外。

外卦：四爻为父母，五爻为兄弟，六爻为妻财。

内卦宅生人吉，外卦宅克人凶。

合为门，冲为路，不论卦内之有无。

合为门，冲为路。

卦爻内不必明见冲合。

且如天风姤卦，二爻辛亥水为宅；寅与亥合，以寅为门；已亥相冲，以巳为路。

卦内本无寅巳二爻，不明见。

姤属金，以寅木为财，巳火为鬼杀。

如化财，此亦吉凶相半之兆。

龙德贵人乘旺，岳岳之侯门；官星父母长生，潭潭之相府。

青龙、印绶、官星、贵人、太岁、天德、月德、月建、日辰、岁德，临宅爻、身命爻上，生旺有气，主有官职之家。

宜以分别高下，贵人：即天乙贵人；官星：即甲见辛类是也。

门庭新气象，重交得合青龙；交重青龙，在日辰旬内，得长生帝旺，主鼎新创造。

生旺在休囚之中，主修旧合新门之象。

临财，新修旧厨灶；临父，新修旧堂；临兄，新修门户；临子，新修房舍；临官，新修厅堂屋宇。

堂宇旧规模，宅舍重侵白虎。

白虎交重，在日辰旬外，休囚绝无生旺，主远年迁造，破旧不整。

休囚在生旺之中，亦主拆旧换新。

若临兄，旧门户；临子，旧墙壁；临官，皆除破损；临父，旧堂宇；临财，旧厨灶；或破古户牖，低土地。

化空，移高就低；水爻，池塘填也。

土金发动，开辟之基；土化金，金化土，为开辟之基。

土化土，为坟之基。

土化空，移高就低。

余仿此。

父母空房，租赁（3）之宅。

父母为文书，逢空为无气。

更逢应爻为得日辰动爻化文书，与宅相生相合，主是租赁之地。

门庭热闹，财官临帝旺之乡；财鬼龙德贵人乘旺，长生之位，临宅生命、世爻，主家门热闹。

家道兴隆，福禄在长生之地。

福即福德，禄即禄元。

同龙贵在生旺之位，临宅人生身命世爻，主家宅兴隆。

财鬼龙旺，临宅身命世爻，主一家热闹。

交重发旺亦美。

交重生克，重新更换厅堂；生为父，父为堂；克为官，官为厅。

且如乾金：土为父，为堂；火鬼为厅。

带日辰交重，主更改再换。

世应比和，一合两般门扇。

比和：乃兄弟。

世应化兄弟，俱临宅爻，或世应为兄弟爻，俱合宅爻，主一合两般门扇。

门路与日辰隔断，偏曲往来；宅基与世应交临，互相换易。

且如巽卦：辛亥水为宅，以寅合为门，以巳冲为路。

日辰与动爻临卯辰二位，隔断寅巳二位，主偏门户，曲折还魂路也。

若临宅临用破，即当破家。

宅临之爻在世，世临之爻在日，宅并日辰动爻，主换易宗族之家基地。

应临之爻在宅，宅临之爻在应，并日辰动爻，易换外人基地。

世与日辰克宅，破祖不宁；世爻与日辰同去克宅爻，主破祖不宁。

宅临月破克身，生灾不已。

月建相冲为月破，若动克世爻，及系占人身命爻，主生灾未已。

应飞入宅，合招异姓同居；应爻外飞入宅爻，主有异姓人同居合住。

宅动生身，决主近年迁住。

宅爻动，日辰之位在旬中主世身，必主近年迁住。

门逢三破，朽败崩颓；三破：为年月日冲破也。

并动爻临宅，或克宅，主破旧崩颓。

临官，主厅破；临父，主堂屋破，或盖覆倾颓；临兄，主门户破，墙壁毁；临子财，主房舍厢廊烟厨破坏也。

宅遇两空，荒闲虚废。

卦体宅爻，在日辰旬之空，更在命旬之空亡。

主荒闲虚废，或是逃亡死绝之屋。

白虎刑刃，劫杀耗神，丧门吊客大杀，主大凶。

世临外宅，离祖分居；宅爻与正卦世临之爻相同，或与变卦世临之爻相同。

如明夷卦：二爻己丑为宅，世临四爻发，为世临外宅。

又如离变姤卦：己丑为宅，变卦世在辛丑，亦为世临外宅。

以上二卦为例，余仿此。

动则离祖分居，不动则主偏宅。

应入中庭，外人同住。

应爻为宅爻，或宅爻为应临之爻相同。

且如巽卦变离卦：内卦辛亥水为宅，变卦应居己亥水，故为应入中庭。

应临宅爻，为应爻相同。

如剥卦内坤，应临二爻乙巳火。

又如巽卦变离：辛亥临宅，之卦内离己亥临应，为应入中庭，主外人同居，日辰同临，为寄居也。

宅合有情之玄武，门庭柳陌花街；木临无气之螣蛇，宅舍茅檐蓬户。

宅爻鸳鸯，合玄武门庭桃花动爻，主女人淫欲，如花街柳陌人也。

寅午戌，兔从卯里出之类是。

螣蛇木爻，死气临宅，主瓮牖绳枢之地。

鬼有助而无制，鬼旺人衰；且如木命人占乾兑卦，以火为官。

木能生火，为鬼有助。

若卦体无水生命，为鬼无制，主人衰弱。

卦无子孙，财爻两动，亦为鬼有助，而无制也。

若金命人，助离宫水鬼；水命人，助坤宫木鬼；火命人，助坎宫土鬼类。

宅无破而逢生，宅兴财旺。

岁月日三破，不临宅爻；更逢三件动爻生宅爻，与财爻旺相有气，为宅兴财旺。

有财无鬼，耗散多端；有财则生鬼，无鬼不聚财。

若无鬼爻，为宅无气，必主家中财物耗散。

有鬼无财，灾生不已。

鬼不宜动，财不可无。

若鬼动，无财爻，更克世身，克宅爻，主连生灾咎。

有人制鬼，鬼动无妨；且如木命人，占得坎卦，以土为鬼。

木命人克土鬼杀。

如或化木鬼，虽重而无害。

金命人则制坤艮宫木鬼。

但以本命克鬼为制，乃无害也。

助鬼伤身，财多何益。

以金命人，占得乾卦。

以火为鬼，以木为财。

木能生火，火能克金，有财为助鬼伤身，纵然财多何益。

况鬼动财兴，金在何益。

忌鬼爻交重临白虎，须防人眷刑伤；忌鬼爻变，乃克身之鬼。

并白虎交重发动，值丧门吊客，主人眷灾殃。

催尸杀身命入黄泉，大忌墓门开合。

鬼动克身命，为催尸杀。

动逢死气，为黄泉路。

鬼克身命逢死气，忌身命爻冲开墓门。

一冲一合，日辰动爻合墓，为墓门开合。

凡卦中必见墓爻，若暗墓一冲一合，便是。

如甲子生人，甲子日卜是也。

木金年命，最嫌乾兑卦之火爻；木金年命人，占得乾兑卦，以火为鬼爻。

木生火爻，为鬼能助火克金，为杀伤身。

但本命生鬼为助，本命受鬼克为伤身。

金年木命皆然。

木命人忌震巽宫鬼，水命忌坎宫鬼是也。

水火命人，不怕震巽宫之金鬼。

水火命人，占得震巽卦，以金为鬼。

金能生水，火能克金。

故水火命人，不怕二宫之鬼也。

官星佩印居玉堂，乃食禄之人；玉堂乃天乙贵人，官星乃甲用辛为官，印乃三传之印绶。

应爻之数，若有官，有贵人，有禄有印绶，并太岁生身命，登金门而步玉堂之人。

身命受制，主先宠后辱。

亲月建，外郡官；亲日辰，县宰官。

有印无禄，有官无俸，有官无印，有禄无任人，日辰并子孙动。

主官有剥削之失。

日辰并财爻动，主迁擢升职之变也。

贵刃加刑控宝马，必提兵之将。

贵：贵人。

刃：羊刃、飞刃。

刑：三刑。

贵人同得吉星相辅，刃加三刑临贵人之位，受太岁之生，旁爻有马，乃提兵将帅也。

财化福爻，入公门多致淹留；日辰三合得财爻而无上选，子孙为元禄。

盖财生鬼，财为正选，无财则无正选。

子孙制鬼，若财化子，不利仕官公门之人。

贵印加官，在仕途必然迁转。

官带印，贵人临世，并日辰旬中发动，在仕途，必然迁转之喜兆也。

子承父业，子有跨灶之风；子命爻临五爻之位，临父母之身，相生相合，主有跨灶之风。

相克相刑，主有悖逆不孝，或不肖。

不能克绍箕裘（4）之业。

父母之命爻临子孙爻之身，主子承父荫。

生合刑克，依此断之，万无一失。

妻夺夫权，妻有能家之兆。

妻命临夫身五爻之上，与夫相生相合，得内助能家之兆。

若妻克夫爻，主妻凌夫，或破夫家也。

弟絞（5）乃兄之臂，身命相伤；弟身爻起临兄之命爻，或兄身爻起临弟之命爻，若相刑相克，主不友不恭；若相生相合，主兄弟怡怡如也。

妇僭姑嫜之爻，家声可见。

二为媳妇之命爻。

临姑之身爻，相刑相冲，主凌尊上，悖逆不孝；相生相合，主顺妇道也。

妻犯夫家之杀，妻破夫家；夫家破耗二杀所临之位，妻身命爻犯之，克夫身命爻，主破夫家也。

夫临妻禄之爻，夫食妻禄。

禄乃甲禄在寅，食乃甲食丙之类。

如甲子生，妻禄在寅，夫身命爻临之，遇食神，乃食禄顺。

食不逢空鬼破耗等杀，更值生旺有气者，主夫食妻禄。

若逢枭（6）神羊刃，空鬼耗破杀，虽食妻禄，亦无用矣。

交重兄弟克妻身，再理丝弦；妻身爻起临兄弟之爻，发动伤身命，或夫临兄弟爻，克妻之身命，主琴弦再续也。

内外子孙生世位，多招财物。

内外子孙发动，并日辰生身世之财爻，无空破冲克，多招财物。

有气必有不期而会也。

世为日辰飞入宅，鹊据鸠（7）巢；如大畜之泰卦，内卦甲寅木爻为宅，外卦丙寅爻持世发动，或并日辰与鬼飞入宅爻，主他人之屋，不是祖居。

自创之屋，或租赁之宅。

假如大过卦，内巽辛亥为宅，外兑丁亥持世发动，是也。

应临父母动生身，龙生蛇腹。

应临父母，居偏下之爻，占者身爻临之，得本爻生之，或即动生子身命，主偏生庶出，或隔胎之子，前后父母生也。

身命俱临父母，重拜双亲。

世应隔异，兄弟多因两姓。

如晋卦己酉金是世。

假如乙未应隔申字之遁卦，壬申金应真兄弟。

假如晋卦之遁卦，外离为假子，何也？离己酉金，假弟遁卦，外有乾卦壬甲金持世，是真兄弟。

假又如姤之明夷卦，壬申金是真兄弟，明夷外卦有癸亥水，是假，不合中旬，酉字亦为隔异之间，并日辰应有亲兄弟，或日月建动爻隔断，亦依此断。

姤卦应隔兄弟，明夷卦应隔兄弟是。

余皆仿此。

应爻就妻相合，外人入舍为夫；应爻飞入宅，与妻身命相生相合，主招外人入舍为夫。

假宫有子飞来，异姓过房作嗣。

假如子孙带占身命，或日辰是假宫飞来，伏在身命爻下，主为人异姓过房之子；带日辰旬真宫飞来，主过人家之子；飞动应爻，过房与人也。

妻带子临夫位，引子嫁人；妻命带子孙，动临夫位，并日辰，主妻引子嫁人是也。

夫身起合妻爻，将身就妇。

夫身爻起临妻命爻，或夫命爻动临妻身爻动，并日辰，为之将身嫁妇也。

本命就中空子，见子应迟；子孙同我生之爻，在日辰命旬之空，主见子迟。

若胎绝，主孤害刑克也。

身爻合处逢妻，娶婚必早。

夫身爻起处合妻之命爻，见妻必早。

妻身爻起合夫之命爻，妇嫁必早。

夫妇合爻见鬼，婚配不明；夫合之爻，妻合之爻，见鬼，主婚姻不明。

但有合爻见鬼是也。

子孙绝处刑伤，儿多不育。

子孙逢死绝爻，更受伤刑克害，主子多不育难招。

夫妻反目，互见刑冲；兄弟无情，互相凌制。

夫身爻并日辰动刑妻命，主夫不和妻；妻身爻并日辰动刑夫命，主妻不和夫。

或妻命冲夫身，夫命冲妻身，主夫妻反目。

如风天小畜九三爻是也。

兄带日辰克弟身命爻，弟带日辰克兄身命爻，主兄弟不和，互相凌虐。

日将与世身相生，当主双胎；身命与世应同爻，多应两姓。

身世起合与日辰动爻同位，两生命者，主双胎，同年之子，或双顶是也。

身临世命临应，或命临世身临应是。

身命两临世应，主有两姓。

妻财发动，不堪父值丧门；父母交重，最忌子临死绝。

上有父母，不堪财爻发动，更兼父母值丧门吊客爻，主有克害之患。

妻克世身重合应，妻必重婚；妻爻动克夫命，主克夫。

并日辰又与应相合，主妻再嫁。

若带咸池与应爻相合，并日辰动爻，带亡劫刑刃等杀，克夫身命爻，主妻与外人谋杀夫主。

临交爻，主未来之事。

夫刑妻命两逢财，夫当再娶。

妻身命临夫家刑杀之爻，更逢克处两财，主夫克两妻。

并日辰合傍爻之财，主再娶。

夫并日辰动爻，带劫刃刑等杀，伤妻命爻，主遭夫毒手也。

妻与应爻相合，外有私通；妻身命爻与应相合咸池玄武桃花，主妻有外情。

夫并日辰克妻，与应爻，主获妻奸。

夫并世应在三合之爻，主从良为娼。

日辰临交爻，主心意未绝。

妻带财生应爻，妻以财诱外人；应带财生妻爻，外人以财诱妻。

应自外宫来，主远方人；应自内来，近亲之人。

世爻动带鬼隔断，为家人间阻；应爻动带鬼隔断，为外人间阻其情。

男临女子互爻，内多淫欲。

男身爻起临女命爻，女身爻起临男命爻，谓互尊卑失序，主有淫乱事。

若夫妻互相合，主先奸后娶。

据理而详可也。

青龙水木临妻位，多获奁财；如财临青龙，水木有气，夫命临之，更有气，主得妻财多。

命带玄武财爻，有暗来妻财。

如辛丑日下，得恒观卦是。

玄武桃花犯命中，荒淫酒色。

身命带玄武桃花，主贪酒色。

男则粘红缀绿，女则叶人牵惹。

世应妻爻三合，当招偏正之夫；为世应财爻三合妻爻，更逢两鬼合身命，主有偏正之夫。

财交世应六冲，必是生离之妇。

妻身命爻值鬼爻，与世应并日辰动破合；重重相冲，与财两合；或妻身命爻，与世应动爻相冲，或日辰相冲，主是生离之妇也。

世应为妻爻相隔逢冲，必招外郡之人；世应在日辰旬中隔断妻爻，或与夫爻相隔，在日辰旬外逢冲，主是外郡之人。

夫隔妻爻，妻动在游魂世应之外，主他州人也。

夫妻与福德相逢带合，必近亲邻之女。

男与财爻相近，俱在本宫，或卦中，主婚姻近处。

就中合见子孙，主因亲致亲，或故亲为媒。

命逢死气，最嫌煞忌当头；身临命家日家逢死气，若日辰动爻并杀，倘克身命，主有死亡之祸。

鬼入墓乡，尤忌身爻溅血。

命爻带鬼入墓，怕身爻带杀或受制，最不吉之兆。

恶莫恶于三刑迭刃；刑无刃不能伤人，刃无刑祸亦不大。

若刑刃两全，带杀克身，临官主犯官符刑宪事。

玄武伤财，劫贼图财致命之事。

世并日辰动爻，克应带杀，主我伤他人；应并日辰动爻，带杀克世，主他人杀我。

为官掌生死之权，名扬夷夏。

若渔猎技艺之人，祸当灭没；否则疲癃（8）残疾之人。

若龙德发动，凶中则有吉之象。

凶莫凶于四虎交加。

日家应家白虎，即胎神；月破白虎，六神白虎，太岁白虎，命家白虎，即日神。

白虎化白虎，重重临宅克身，主刑克伏制之事。

若带鬼杀重重，并丧吊凶神，举家遭祸死亡，庶十几八九。

若卦中龙德动，主喜事至，则稍轻，是悲喜相半之兆。

四鬼贴身，防生灾咎；贴身鬼带破碎杀，主有破相之疾。

乾主头面小肠，喘急咳嗽之疾；坎主两耳，肾间之疾；艮主背肋，手指之疾；震主下部，腰足痛之疾；巽主两股两腿，头发血气之疾；离主眼目，心经之疾；坤主肠间，脾胃之疾；兑主口齿，及唇之疾。

余仿此。

三传克世，易惹灾危。

三传：太岁月建日辰。

带杀带鬼，克世身命，主宅丁人眷灾危。

太岁连年之祸，月建主累月之灾殃也。

劫亡两贼伤身，青草坟头之鬼；身命两空遇杀，黄泉路上之人。

身命逢绝，在旬中空亡；亡神劫杀，带鬼伤身克命，主有死亡之患。

勾陈伤玄武之身财，女多凶祸；白虎损青龙之官鬼，男忌死亡。

生僻字注释：

(1)【敛】读音：lian，三声。

意为：收集，收住。（2）【肇】读音：zhao，四声。

意为：开始，开端。（3）【赁】读音：lin，四声。

意为：租用。（4）【裘】读音：qiu，二声。

意为：毛皮的衣服。（5）【絞】读音：zhen，二声。

意为：扭，转。（6）【枭】读音：xiao，一声。

意为：首领，勇猛，强悍。（7）【鸠】读音：jiu，一声。

意为：斑鸠，雉鸠的统称。（8）【癃】读音：long，二声。

意为：衰弱多病。

二十、坟墓：葬埋之礼，乃先王之所设；虽为送死，而然风水之因。

特后世之所兴，祸福吉凶攸系。

故坟占三代，穴有定爻。

一世二世，子孙出王侯将相之英；世四世三，后嗣主富贵繁华之茂。

绝嗣无人，端为世居五六；为商出外，只因世在游魂。

八纯凶兆，归魂亦作凶推。

吉兆相生，相合亦将吉断。

初子孙，二母，三兄弟，四妻妾，五坟，六祖宗。

以前穴爻从定为正。

如遇日辰长生之神，持金，不必有石。

或休囚死气，更无别物。

为穴有定爻，穴葬之处为墓。

卦各有其名，而无其位。

如金穴取金墓在丑便是。

不必明见丑。

余仿此。

又占坟，飞得之传属木，亡命属土，不宜应上命，子孙不利。

六太婆，五太公，四婆，三公，二母，一父。

又云：六太婆，五太公，四公，三父，二婆，一母。

穴骑龙，龙入穴，穴正龙真；穴带龙来入穴，更遇世临穴爻，相生相合，龙虎抱卫，有情，为龙真穴旺。

又例：若龙起穴，在五黄中宫，亦是。

若逢冲动，则又非。

若得龙起于穴爻，则为吉地是也。

山带水，水连山，山环水抱。

山带水为朝带，来山与穴相合是。

山环水抱，重合生气，带财福贵，乃为吉地。

交重逢旺气，闻鸡鸣犬吠之声；动逢生气旺相，水火爻见厨砖，闻鸡鸣犬吠之声。

世应拱穴爻，有虎踞龙蟠之势。

世应带龙虎穴，居世应之间，生合有情，主龙蟠虎踞之势。

三合更兼六合，聚气藏风；宾主山与龙虎日辰动爻，逢三合六合穴爻，若合，主藏风聚气之势。

来山反作朝山，回头顾祖。

应在朝山带来山，有回头顾祖之势。

死绝之鬼，边有荒坟；长生之爻，中有寿穴。

戊己鬼，死绝无气之鬼。

主边近有荒古之坟。

穴中有长生旺气，主有寿穴。

内卦有生墓之穴法也。

合处与应爻隔断，内外之向不同；内为穴，外为墓，合为向。

假如己未土为穴，合午为向；庚辰土为墓，合酉为向。

若午酉之间应爻并日辰爻隔断，主金井阳门向背不同。

穴中为世日冲开，左右之穴相反。

穴临己未二爻，世并日辰临午爻，分开左右之穴。

主穴道相反也。

穴道得山形之正，重逢本象之生；龙山龙形，虎山虎穴。

重逢本宫卦象之生，及动爻之生，为穴得山形之正。

世应把山水之关，宜见有情之合。

世应临水口之关爻，若带合，主有关锁，有情之势。

如寅为龙，见亥则生头角，坐见火为泄气，为摆尾。

坐山有气，怕穴逢空废之爻；且如坎山，所得申爻临穴，为坎居水，生申有气。

最怕爻临废神空亡之位。

若然逢此，主弃毁不用也。

本命逢生，忌运入刑伤之地。

凡占生墓，要本生年，得穴之生旺气，山所有生旺之气。

忌山运与卦爻相冲相克，尤忌伤刑本命爻。

若山运与本命爻相生有气为吉，若遇空亡，却不怕空，反为吉地。

青龙摆尾，就中逢泄气子孙；白虎昂头，落处逢生身父母。

若青龙临子孙重重有气，有摆尾之势，与白虎同。

若白虎爻，遇父母爻重重生身者，必有昂头之势，与青龙同。

后来龙余气未尽，有玄武吐舌之形；来龙并日辰入穴，明堂兼脱气，为玄武吐舌之形，或来脤（1）不住。

前朝案动爻逢冲，为朱雀开口之象。

朝山主爻发动，并日辰逢冲刑害，主有朱雀开口之象。

世坐勾陈之土局，破坎田园；世坐穴，若勾陈之爻，或临土局，必是破坎田园。

应临玄武之水爻，沟坑池井。

若应临玄武之爻，或并水爻，主有泉源沟坑之水。

白虎在破耗之位，古墓坟莹；若临月破白虎之位，主是古旧坟莹。

在归魂卦，或鬼飞入穴，为还魂葬地。

鰧蛇临父母之爻，交加产业。

鰧蛇为索带交加之象，父母为文书契字，主重重叠买，交加产业。

勾陈土鬼，冢墓累累；勾陈戊己土鬼，逢死绝之爻，为古墓。

游魂鬼动逢冲空，傍有改葬之地。

日辰克白虎穴爻，有崩颓之墓。

青龙爻动，主有新坟。

若归魂飞入穴爻，主有还魂改葬之地。

玄武金神，岩泉滴滴。

金为石，玄武为水，主有滴沥自出之泉。

乘旺，主穴中有水，官有他井。

白虎临亥子水爻，亦主有水，或近泉岩。

青龙发动临子孙，决主新迁；若青龙临交爻动，或值子孙，必是新迁未迁之象。

如飞起在穴，亦依此断。

朱雀飞来带官鬼，必然争讼。

朱雀鬼并动爻日辰，或临官符，主有争讼事。

克应得理，克世失理。

穴爻之内见朱雀官符官鬼等杀，日辰飞入穴，亦依此断之。

应爻加水临玄武，前有溪桥；若应爻并木爻临玄武，逢冲克，主墓前有溪桥。

日辰冲土镇鰧蛇，边通道路。

鰧蛇为路。

并日辰，辰戌丑未之爻，与日辰动爻冲克，主近道路。

又云：动爻带来山，日辰冲；日辰带来山，动爻冲；为应库龙路。

子午为来山，日辰带杀，与卯酉冲；卯酉为来山，子午冲；为腰路。

子卯见午酉冲，午酉见子卯冲，为曲尺路。

破穴为扫肋路。

子为穴，丑亥见己未冲；午为穴，己未见丑亥冲；为扭械路。

辰酉见卯戌冲，卯戌见辰酉冲，为交叉路。

冲穴为当胸路，冲马为驿路。

横直冲为十字路，为四冲路。

交为新路，重为旧路。

震为大路，艮为边路。

冲克穴爻，为白虎带索之类也。

又如子为穴爻，巳动亥为日辰冲，亦为扭械路。

辰为穴爻，卯日酉动为交叉路。

朱雀火爻发动，厨庭炊爨之傍：青龙财库相生，店肆库仓之畔。

朱雀火爻发动临财，或朱雀空，为厨庭烟灶之所。

青龙为四墓，逢财相生有气，为瓦铺酒肆。

若遇庚申癸酉金，丁酉金，为仓库之畔。

玄武世飞入穴，暗地偷埋：勾陈土动落空，依山浅葬。

玄武世爻，并日辰动飞入穴，主偷埋盗葬。

或者暗地瞒人出殡。

勾陈土动，或空，或发动，必是依山浅葬也。

日合鬼爻有气，近神庙社坛之傍；鬼旺有气，或临青龙贵人，与日辰相合，主近神庙，或古踖灵坛之所。

动临华盖逢空，傍佛塔琳（2）宫之所。

华盖穴爻，鬼动逢空，乘旺有气，主近寺观。

若华盖带劫杀刃，为匠艺人家，有响应之声。

世应逼左右之山欺穴，龙虎磕头；世应在重龙重虎之位，逢白虎寅爻为龙虎磕头。

交重并旬内之水伤身，沟河插脚。

水爻动在日辰旬中，居穴之前；或日辰旬中之水，并动爻居穴之前；主有沟河插脚之水。

生生福合三传上，百子千孙；褔德逢穴爻之生，更在三传之位，相合有气，主有百子千孙。

重重墓在一爻中，三坟四穴。

六亲世应，日辰动爻，重重墓在一爻之内，主有三坟四穴。

鬼父同墓，主始祖与父同，太祖祖父同葬。

财鬼同墓，始祖与祖同葬。

财父同墓，主始主与父同葬。

或公姑媳妇同葬。

阴为女，阳为男。

财为太始祖妣，又为子孙妻儿曾孙。

鬼世同墓爻，主家人同葬。

应鬼同墓爻，主外人同葬。

中间未能尽述，临应可详断。

神不入墓，游魂之鬼逢空；亡命作鬼，逢空穴爻化鬼爻，墓处逢空，及临游魂，主鬼不入墓。

游魂鬼乃在外卦，应爻动空，主客外死，或葬他乡。

空穴空墓，主无埋葬之地。

若带凶杀克身，必主恶死。

鬼已归山，本命之爻逢合。

亡命穴爻，相生相合，并鬼爻逢墓，为鬼已归山。

主魂安埋葬毕也。

外卦游魂鬼动，穴爻逢空，墓在外卦世爻，主招魂安葬。

若在内卦应爻，亦主附葬也。

日带应爻劫杀入穴，劫冢开棺；日辰并玄武应爻，带杀飞入穴，或动爻破穴破墓，主劫冢开棺。

冲克亡命，主暴弃尸骸。

世应并日辰之杀，动破穴爻，主自家起墓开棺，盗财移葬。

若克亡命，必主暴露不葬。

用并世象动爻克应，侵人作穴。

用为世爻并日辰动爻克应，主侵人坟地作穴。

动与应爻并日辰克世克穴，主他人侵自己坟地而埋葬。

客土动而墓爻合，担土为坟；客土者，外卦土，应土是也。

与穴爻墓爻发动，相合相生，主是担土为坟，或傍土为左右臂。

朝山尊而穴法空，贪峰失穴。

朝山在贪狼贵人位，主前有贵峰耸秀。

若穴空，主有贪峰失穴之象。

苟或不空，却朝山耸秀之美乎。

然贪狼，乃是长生也。

子孙空在日辰之后，穴在平洋；子孙在日辰之后逢空，或勾陈亲戊己土爻，或爻在明堂宽大之地，多主平地作穴。

兄弟爻落世应之间，坟迁两界。

世应同临穴爻，更有兄弟之爻，或在世应之间，主坟迁两界。

或在日辰前后，两旬之爻，依此断。

日辰与动爻破穴破墓，定合重埋；世应并穴道冲尸冲棺，当行改葬。

日辰发动冲破墓爻，世应相克，冲尸冲棺；或父化父，兄化兄，鬼化鬼，财化财；皆主重埋改葬。

又云：金为尸首木为棺，土为墓兮仔细看。

重交生穴经营，非一日之功；交重生穴，两重爻发动，皆生穴爻，并日辰，主加工用事，非一日之可成。

龙德临财迁造，为万年之计。

青龙临财爻子孙，生旺有气，与穴相合相生，主迁造之坟，美丽悠久。

若逢四废神临穴，必然措而无用也。

应飞入穴，必葬他人；如应爻飞入穴爻，主外人同葬，或是他人之地。

不然，是他人旧坟边。

煞动临爻，凶逢小鬼。

凶煞犯亡人死绝之位，更带鬼克之命，主迟小鬼。

火土鬼带日旬，主瘟疫死。

金带刃，主刀兵死。

水鬼带浮沉杀，主水鬼。

木鬼并鰧蛇勾绞杀，主缢死。

金鬼白虎带杀，主虎口死。

旺金主劳死。

土鬼，主咽喉脾胃，黄肿死；若冲，主魇鬼死。

火鬼烧死，热症死，或化葬。

木鬼冲刑，主被物打死，及跌蹼死。

白虎持世鬼，鰧蛇鬼，应爻克身穴，主被人打死。

金未鬼带三刑羊刃，年月朱雀鬼符克身，主刑杖死。

金刃并专刃，主自刎死。

可以逐类详断。

如胎生为稚子，旺为中年人，衰为老者。

然卯前为勾，酉后为绞是杀。

犯天地四大空亡之煞，骸骨不明：穴遇三传刑刃之空，尸首有损。

甲午乙丑，甲申乙亥，甲戌乙酉，壬子癸丑，壬寅癸未，壬辰癸巳，以上乃天地空亡。

子午旬无水，寅甲不见金。

四位：如四大空亡。

三传：乃太岁月建日辰也。

三刑羊刃。

且如己卯日，占得坤卦：甲子亡命，穴临上六，癸酉金乃甲戌旬中空金，乃甲寅旬之空。

甲子天干日从乾上起，顺飞至乾，乾遇得癸。

地支子从坎上类起，顺飞至坎，遇金住。

天干乃遇乾，地支遇坎，乃乾中有壬，坎中有子，壬子乃天地空亡。

又类至乾卦有甲，坎卦有申，乃甲申为空亡。

三传带刑刃，凶杀伤克本命六爻，或又在日辰旬之空亡，主骸骨不明，尸首有损。

乾宫卦无甲午，只有壬午，壬申。

甲申，甲午为天地空亡。

甲子旬中见水为四大空亡。

命见乙酉，穴见己丑，亦是天地空亡也。

五空：乾：壬申，戌亥；兑：丁酉；艮：丙丑，寅；离：巳午；坎：戊子；坤：乙未，申；震：寅卯；巽：辰巳。

逢冲逢克，怕犯凶神；用爻为凶神，逢克逢冲，或逢刑，为凶恶之兆。

相合相生，真为吉兆。

青龙褔德为吉神，相生相合，或扶或拱，为吉处之兆。

爻生之子孙逢官逢贵，临三传必作官人；穴生之爻临子孙，逢官星贵人，临三传生本命，作印绶，主官职之荣。

穴中之象数合禄合财，若两全当为财主。

穴临旺气，有子孙财官爻在五爻下，若子孙相生相合，若财禄两全，当积金宝之人，乃富家之子。

游魂福德空冲，主流荡逃移；子孙逢空冲并，日辰一冲在游魂卦，主逃离之人。

空亡主流荡不归乡。

若生旺见财贵吉神，亦主废离逃亡之人也。

恶鬼凶神变动，见死亡凶横。

白虎鰧蛇凶神，并鬼克身世，为鬼神。

发动临爻，主凶横死亡之横祸。

用爻带凶神动变，亦不为吉兆。

损父母子孙之财鬼，鳏寡孤独；卦内父受损，兼不上卦，出孤儿。

子孙受伤，兼不上卦，出伤绝。

财爻受伤，兼不上卦，出鳏夫。

鬼爻受伤，兼不上卦，出寡妇。

要指引明白，不可概论。

叠刃刑鬼破之劫亡，疲癃残疾。

鬼临破碎杀，兼三刑六害，叠刃亡劫，同克用爻；或乾宫，主头面喘急，咳嗽小肠之疾。

坎宫主臂面两耳，小便气血，腰痛肋心之疾。

艮宫主鼻疮，手指腿足之疾。

震宫主骨足肝腿，三焦笑言之疾。

巽宫主须鬓（3）膝，血气风邪之疾。

离宫主脾胃痈疽，眼目痛，心惊心惧热症，阳火气疾。

坤宫主肚腹呕吐，便血泻痢，黄肿之疾。

兑宫主口齿缺，唇掀，皮肤之疾。

金鬼乘旺，劳漱；木鬼，风邪；火鬼，热症；水鬼，吐泻；土鬼，黄浮肿之疾。

中间不可尽述，依理推详。

玄武遇咸池之劫杀，即盗且娼：青龙临华盖之空亡，非僧则道。

玄武无头并劫杀，拱位在世爻，在坎，出外盗，或因盗至死。

玄武并咸池带合，主女堕风尘，或淫奔。

世爻并胎神受克，主有堕胎产难之厄。

青龙华盖孤神值空亡有气，是为僧道类。

月卦勾陈之土鬼，瘟疫相侵；月卦是月将勾陈，土鬼临世身爻，主时灾瘟疫相侵。

阳宫朱雀之凶神，火灾频数。

朱雀怕临火，更在火位，或临烛火杀，主生火灾之患。

父母临子孙之绝气，嗣后伶仃；父母以为孤杀，且加子孙爻属火，火绝在亥，若父母临亥爻动，主后嗣伶仃断。

褔德临兄弟之旺宫，假枝兴旺。

若子孙爻临命，或在兄弟爻临旺相，自假宫来，主假枝兴也。

动并旬中之凶杀，立见灾危；劫亡刑刃伤吊月破等杀，在日辰旬中发动，若占者被冲刑伤克身命，主见灾危，劫杀之事。

余仿此。

穴临日下之进神，当臻吉庆。

进神者，甲子甲午，己卯己酉为进神。

逢财褔德，主人有财之兴进，当得康宁。

且如戊寅日，占得己卯逢龙德财福是也。

看已形之既往，察过去之未来。

观已往可见之形，察吉凶过去未来之兆，无不验。

事与世应互同，可见卦中之体用；世为体，应为用。

看体用发动，系于事体如何，方可详断。

动与日辰相应，方知爻内之吉凶。

动爻与日辰互相副应，则吉凶悔吝之事可见。

不可拘执而断。

古圣人之意，未可发明，此系隐君子之贤，更宜斟酌。

则无差无误矣。

生僻字注释：

（1）【脤】读音：shen，四声。

意为：古代帝王祭祀社稷之神所用的生肉。（2）【琳】读音：lin，二声。

意为：美玉。（3）【鬓】读音：bin，四声。

意为：鬓角。

指耳朵两边长头发的部位，也指长在这个部位的头发。

---
title: 易隐(卷一)
editLink: true
---

## 《易隐》易隐卷一

东粤游南子曹九锡辑 男横琴居士璿演身命占游南子曰，凡占身命，有三重焉，世爻，身爻，(月卦)，与本命爻，是也。

先看命爻，如甲子年生人，本命属子，最喜命爻上卦。

命爻与世身二爻相生相合，主衣禄安享，或禄马德贵临扶世身命爻，主荣华发达。

如世持财禄龙喜，则田庄之乐也。

如逢禄空财没，会岁月日刑冲克害世身命爻者，必衣食不丰，分苦劳碌也。

若世身命爻逢官鬼，带破碎煞者，必破相。

加劫杀羊刃、天刑、大煞者，必带疾。

伏鬼、化鬼、与鬼动来刑冲克害世身命爻者，亦然也。

详现于后。

流年太岁，与大限，小限，生合身世命爻吉，刑冲克害身世命爻凶。

占时四直生合世身命爻吉，刑冲克害凶。

(管公口诀以干支同论)。

世身命爻伏财福，化财福吉。

伏兄鬼，化兄鬼，则家业冰消也。

伏父化父，则财源进退，心力焦劬也。

亡神并墓，则立见悲悽也。

随官入墓，则灾祸牵缠也。

助鬼伤身，则财色受累也。

月破世爻，必犯殤殀也。

岁冲身位，定生疾厄也。

又金命畏水火鬼，不畏木土鬼。

木命畏金火鬼，不畏水土鬼。

水命畏木土鬼，不畏金火鬼。

火命畏水土鬼，不畏木金鬼。

土命畏木金鬼，不畏水火鬼也。

管公运限口诀曰，老宜入墓，少则不宜。

死墓之年，多惹官非孝服。

胎养之岁，必见六畜成群。

帝旺大宜进步。

沐浴必起讼端。

冠带吉神，不宜冲克，临官凶曜，最喜相扶。

衰则逢旺而达，病则遇生而安。

绝处逢生者发，墓中值破者兴。

生官一旺，便可荣身。

太岁与命，喜合嫌冲，太岁与运，爱生忌克，克冲相合，定见刑伤也。

按管公身命口诀，命以纳音为主，如甲子乙丑生人纳音属金，则为金命，其与运限及流年太岁相配处聑论长生诀以定灾福，与诸书以生年支神为命爻者异，附添。

鬼谷分爻乐隐 谋为 发达 竖立 成童 胎养凡分爻带吉神而旺相无伤，与身世命爻生合者，便是得意处。

若休囚带凶杀，或受伤，及与身世命爻刑冲克害者，便是失意时也。

又管公口诀曰，初爻二爻旺相，落地发财。

三爻四爻休囚，中年蹭蹬。

五爻六爻兴隆，老景荣华。

身命八要游南子曰，占身命者，其要有八。

祖业看大象，高卑看世位，刚柔看阴阳，六亲看用神，贵贱贫富看神煞，祸福看六神，吉凶看三限，发用看流年太岁也。

祖业大象为生时之基本，大象旺相，生时家道荣昌。

大象休囚，此际资囊萧索。

故伏藏之卦无本宫大象者，必无祖业也。

若象旺而爻亦旺者，为全备之福也。

附八卦配节气旺衰式　 　旺相胎没死囚休废　旺相胎没死囚休废立冬 乾坎艮震巽离坤兑 冬至 坎艮震巽离坤兑乾立春 艮震巽离坤兑乾坎 春分 震巽离坤兑乾坎艮立夏 巽离坤兑乾坎艮震 夏至 离坤兑乾坎艮震巽立秋 坤兑乾坎艮震巽离 秋分 兑乾坎艮震巽离坤二世位凡世带贵马德合，(于四直上取之)，加龙喜旺相得位者，富贵也。

临亡劫刑刃白虎，被刑害冲克，更死墓绝胎者，若无福德解神救之，必贫贱无成也。

世则有难，旺则病而衰则死也。

得日辰动爻冲克，庶几免死，终身作事，百不一成也。

身命要略曰世怕休囚，身宜旺相。

喜生中更合，畏合处又冲。

富贵者，他来生我，贫贱者，我去生他，显达者官星得地，荣华者印曜归垣。

库积万金，只是财星得所。

家徒四壁，盖因兄旺当先。

世入墓乡，到老求谋多戾。

卦身两动，一生起倒无恒。

世克休财，虽富不厚。

身伤衰鬼，虽官不高。

龙鬼扶身，功名得志。

蛇孙值世，势业如心。

未龙世动得子，初年当蚤达。

金虎财空，伤妻青景运来迟。

官旺无财，仅一时之富贵。

财兴鬼缺，只瞬息之荣华。

内卦有财外卦无，先富后贫。

内卦无财外卦有，先贫后富。

旺相官爻化墓胎，(胎为小墓)，初贵后贱。

死绝官爻化生旺，初贱后荣。

六冲则诸事虚花。

六合则百般稳实。

正变六冲，没齿不成一事。

后先六合，终身享尽荣华。

世强无助，自己支持。

世弱得扶，因人竖立。

欲知谁氏欺凌，但看何爻克世。

要识何人芘覆，只观何象生身。

日时扶合，偏得力于小人。

岁月克冲，每见嗔于上位，进一步，兄弟化财，退一步，财爻化弟。

年安一年，惟见子孙逢禄马。

月安一月，定然福德值青龙。

土空而无田地，父空而无住场。

世冲父母，幼失双亲。

世合文书，长得一命。

子空者绝，财空者鳏。

鬼空者寡，兄空者主只力也，此终身之占也。

若问一年之灾福，但以岁月日时之生合冲克断之。

如四直，带财生合世，必增财进禄。

带福生合，有婚姻孕育喜庆事。

带兄生合，有朋友兄弟扶持。

带父生合，得尊长提拔。

带鬼生合，必有贵人荐举，或公门中有得意之事。

带财刑冲克害世，必因贪财好色致祸。

带福伤世，世旺，则因酒色致病。

世衰，则因酒色亡身也。

或福动化鬼，鬼动化福伤世，更与文书同动，必因酒色致讼。

要分酒色，但遇龙为酒，遇武为色也。

带兄伤世，主兄弟朋友争讼破财。

带父伤世，主尊长屋产，坟墓，船车，衣服，起祸。

带鬼伤世，或世持静鬼，四直冲并动者，主有不测灾来。

以六神定其何事。

巳上吉凶，在太岁，则岁内事。

在月将，则月内事。

在日辰，则本日事。

在时建，则时下事。

如不带四直，而动爻生合刑 冲克害世者，当分衰旺。

旺相能生克休囚，休囚不能生克旺相。

其益我伤我之期，以动爻生旺月日定之。

如卦静无动来生克者，即将一岁分四季。

如木带吉神，春季见喜。

火鬼见煞，夏季生灾。

金值妻财，秋宜得利。

水逢兄弟，冬必破财。

土爻若带吉凶，各随司令决断。

辰三月，未六月，戌九月，丑十二月也。

若值空亡，吉空则凶，凶空反吉也。

又值子孙月日，吉旺，则朋侪讲习。

凶衰则争竞失财也。

值妻财月日，吉旺则饮食宴乐。

凶衰则破伤印绶。

此流年之占也。

归藏易曰，六为朝廷五天子，四是侯伯三公卿，二应五爻为大夫，初体最卑象民庶。

六爻惟初最下，世如居此，发必后期，多为市井而困于里巷。

虽贵马临之，亦有福德而难显达。

六位最高，世如值之，恒成高岗而匿影于林泉。

三为公卿，内卦之太过也，动与时逢 ，故多凶。

四乃侯伯，外卦之不及也。

淹抑稽迟，故多惧。

惟二爻、五爻，为中正之位。

得位者，在上而治人。

失位者，在下而治于人也。

一世四世，同居下体，然初体尤居最下也。

(出管公照心神鉴经)。

三阴阳世在阳宫，谋为显达。

身居阴象，行事卑汙。

故阳主慧明，阴主拙暗。

得阳刚，可以当九五之尊。

若阴柔而窃尊位，亦羊质而虎皮耳。

至阴柔而当三六之凶爻，鲜不倾覆败亡者。

是以五行在世，各不同科。

阴金刑伤狠戾，阳金正直坚刚。

阴木贪残克剥，阳木华藻文词。

阴水谲诈猖狂，阳水材能聪敏。

阴火执滞固陋，阳火强敏文明。

阴土愚鲁拙钝，阳土忠信质诚。

此刚柔之所分也。

四六亲游南子曰，卦中六亲，有有者，有无者，有真者，有假者，有真中之假，有假中之假者。

如纯乾卦，六亲皆有也，皆真也。

如乾宫风地观卦 ，六亲皆假也。

有官鬼父母妻财，无兄弟子孙也。

又如山地剥卦，外艮丙戌土为父母，丙子水为子孙，丙寅木为妻财，乾宫有戌子寅三爻，乃真中之假。

内坤乙未土为父母，乙巳火为官鬼，乙卯木为妻财，乾宫无未巳卯三爻，乃假中之假。

据此而推，则一本九族，别于内外矣。

为亲为痚，别于真假矣。

父母之亲晚，兄弟之真义，夫妇之偏正，子孙之嫡庶，别于真中之假，假中之假矣。

然则宅居之或有或无，属人属己，岂外是而推也哉。

六亲取用式内亲以内卦本宫出现者为真，如内卦不现，则看内卦之伏神。

如不现，又无伏者，则取飞宫论之。

外亲以外卦本宫出现者为真，如外卦不现，则看外卦之伏神，更若无伏神，亦取飞宫论之。

内卦本宫六亲阳宫祖也，阴宫祖妣也。

阳父，父也。

阴父，母也。

阳兄，兄也。

阴兄，弟与姐妹也。

阳子，男也。

阴子，女与媳也。

阳财，妻也。

阴财 妾也。

外卦本宫六亲阳宫，外祖也。

阴宫，外祖母也。

阳父，岳父，母舅，姑夫也。

阴父，岳母，舅母，姑娘，母姨也。

阳兄，表兄弟也。

阴兄，表姐妹也。

阳子，女婿，表侄，外甥也。

阴子，表侄女甥女了也。

阳财，表嫂也。

阴财，表弟妇，或表兄弟之妾也。

六亲取飞宫法飞位以世为主而推之。

生世为父，父克为母。

生父为祖，祖克为祖妣。

父比为伯叔，伯克为姆，叔克为婶。

世比为兄弟，兄克为嫂，弟克为弟妇。

世克为妻，妻克为妾，妻生为女，克女为婿，婿生为甥，女生为甥女。

世生为子，长子之前爻为次子，次子之前爻为三子，子克为媳，子生为孙，媳生为孙女，孙克为孙媳，孙生为玄孙。

以此推之，罔不周悉。

入生乡者吉，入忌乡者凶。

(如父入财方，兄入鬼爻也)。

休空者必远离，鬼杀者必带疾。

大问小从世前一位数上去，小问大从世下一位数下去。

俱以一水二火三木四金五土之数，数到之爻即取为用也。

刘青田曰，数定之六亲，显而有准，此法熟玩，祸福自真是也。

黄金策分爻 六爻　曾祖 五爻　父 四爻　祖妻妻 三爻　曾祖妣　伯叔兄弟 二爻　母 初爻　祖　姐　子按飞数之法，以分宫为主。

如问高祖，从曾祖位起飞数。

问伯祖叔祖，从祖位起飞数。

问堂兄弟，从伯叔位起飞数。

各随大小，分上下，依五行生数轮飞，以定用爻，余仿此，此推缌功远亲之法。

世属土爻高祖属金，曾祖属水，祖属木，伯祖叔祖属木，高祖妣木，曾祖妣火，祖妣土，伯叔祖母属土，伯叔堂伯叔火，父属火，兄弟堂兄弟属土，子侄属金，姆婶堂姆婶金，母属金，妻嫂弟妇嫂妹妻妾属火，媳侄妇女属水，孙属水，孙媳孙女火，曾孙属木(巳上内亲)外祖属木，母舅岳父姑夫属火，表兄内弟姐妹夫属土，外祖母土，舅母岳母姑娘属金，表嫂表姨表姐妹属水，表侄外甥属金，表侄妇甥媳甥女属木(巳上外亲)世属木爻高祖属火，曾祖属土，祖属金，伯祖叔祖属金，高祖妣金，曾祖妣木，祖妣木，伯叔祖母属木，伯叔堂伯叔属水，父属水，兄弟堂兄弟属木，子侄火，姆婶堂姆婶属火，母属火，妻嫂弟妇姐妹土，妾属水，媳侄妇女属金，孙属土，孙女孙媳属水，曾孙金(巳上内亲)外祖属金，母舅岳父姑夫属水，表兄内弟姐妹夫属木，外祖妣木，舅母岳母姑娘属火，表嫂妻姨表姐妹属土，表侄外甥属金，表侄妇甥女甥媳属木(巳上外亲)世属水爻高祖属木，曾祖属火，祖属土，伯祖叔祖属土，高祖妣土，曾祖妣金，祖妣土，伯叔祖母属水，伯叔堂伯叔属金，父属金，兄弟堂兄弟属水，子侄木，母婶堂姆婶属木，母属木，妻姐妹嫂弟妇火，妾属金，媳姪妇女属土，孙属火，孙女孙媳金，曾孙属土(巳上内亲)外祖属土，母舅岳父姑夫属金，内兄表弟姐妹夫属水，外祖母水，舅母岳母姑娘属木，表嫂妻姨表姐妹属火，表侄外甥属木，表侄妇甥女甥媳属土(巳上外亲)世属金爻高祖属水，曾祖属木，祖属火，伯祖叔祖属火，高祖妣火，曾祖妣土，祖妣金，伯叔祖母属金，伯叔堂伯叔属土，父属土，兄弟堂兄弟属金，子侄木，姆婶堂姆婶属水，母属水，妻嫂弟妇姐妹木，妾属土，女媳侄妇火，孙属木，孙女孙媳属土，曾孙属火(巳上内亲)外祖属火，母舅岳母姑夫属土，表弟内兄姐妹夫属金，外祖妣金，舅母岳母姑娘属水，表嫂妻姨表姐妹属木，表外侄甥属水，甥女甥媳表侄妇火(巳上外亲)世属火爻高祖属土，曾祖属金，祖属水，伯祖叔祖属水，高祖妣水，曾祖妣木，祖妣火，伯叔祖母属火，伯叔堂伯叔属木，父属木，兄弟堂兄弟属火，子侄土，姆婶堂姆婶属土，母属土，妻嫂弟妇姐妹金，妾属木，女媳侄妇水，孙属金，孙女孙媳属木，曾孙属水(巳上内亲)外祖属水，母舅岳父姑夫属木，内兄表弟姐妹夫属火，外祖母火，舅母岳母姑娘属土，表嫂表弟妇妻姨属金，表侄 外甥属土，甥媳 甥女表侄妇属水(巳上外亲)断高曾祖高祖从曾祖位下飞，曾祖从祖位下飞。

如祖位值旬空月破，则看曾祖分宫祖看内卦本宫官鬼爻。

如内卦鬼不现，看内卦伏神。

如不现，又不伏，取父下一位起数飞之，飞位既定。

后看某爻带吉生旺，则知某祖起家。

看某祖来生合世身，则知承某祖基业。

如某祖爻衰空，带破碎二耗暴败等杀，则知祖业飘零，必须自成自立也。

祖宗富贵贫贱详见于后，故不载。

再看某祖之子孙，逢刑害克破空亡，带破碎二耗暴败煞者，便知某枝子孙破败家业。

如子孙爻带禄马，官鬼德合，旺相得仕者，便知是枝子孙发达。

如值空亡墓绝而带白虎刑刃，又被四直动爻克破者，则知是枝绝也。

但逢衰败破耗，不见财禄，持兄伏兄者，则不绝而贫也。

燃犀集曰本宫鬼空者无祖业也，鬼旺父衰者，祖兴父败也。

鬼衰父旺者，祖败父兴也。

鬼在外爻遇煞，祖亡他郡也。

鬼临五六煞墓 ，(丁未戊戌)，客葬外邦也。

断亡祖行位第几物故何年以本宫官鬼为用也，如庚寅年，卜得火风鼎卦，本宫己亥鬼伏三爻酉金之下，(不现则看伏鬼)，己亥逆数至本旬甲午，乃第六位也，再从庚寅年，逆数至己亥，便知某祖死五十年矣。

(出袁客师占验日录)附六十甲子纳音例 甲子乙丑金，丙寅丁卯火，戊辰己巳木，庚午辛未土，壬申癸酉金，戌亥空。

甲戌乙亥火，丙子丁丑水，戊寅己卯土，庚辰辛巳金，壬午癸未木，申酉空。

甲申乙酉水，丙戌丁亥土，戊子己丑火，庚寅辛卯木，壬辰癸巳水，午未空。

甲午乙未金，丙申丁酉火，戊戌己亥木，庚子辛丑土，壬寅癸卯金，辰巳空。

甲辰乙巳火，丙午丁未水，戊申己酉土，庚戌辛亥金，壬子癸丑木，寅卯空。

甲寅乙卯水，丙辰丁巳土，戊午己未火，庚申辛酉木，壬戌癸亥水，子丑空。

断父母看内卦出现父母爻，不论外卦，如无，看伏。

若旺静而不受二傅动爻刑害克冲，与衰静而遇三傅，(岁月日)，动爻生合者，俱主双寿。

以爻静者不必论阴阳真假也，若逢死墓绝胎旬空死气，被 三傅动爻刑害克冲者，决主有失。

又财爻持世动，或财爻独发，或卦有财无父者，俱主少年伤克，否亦离祖过房。

如财爻旁动，或持世不动，而父母不空绝者，惟主父子不睦耳。

若问父母何人先亡，须以真假论之，阳宫阳爻为真父，阳宫阴爻为继父。

阴宫阴爻为真母，阴宫阳爻为继母。

傍爻带天杀，并虎刑，动伤真阳爻者失父。

带地杀并虎刑动伤真阴爻者失母。

真阳爻带天煞动者，失父。

真阴爻带地杀动者，失母。

(继父母生死仿此断)。

天纲曰 ，若动爻来冲并，则反断。

阴动伤阳，阳动伤阴，并阳伤母，并阴伤父也。

客师曰 ，何谓也，天纲曰，此非汝所知。

如本宫父母不出现，即取内卦伏神，若又无伏，则取生世之爻为父，父克之爻为母。

从世下一位，分一水二火三木四金五土之数飞之，亦分阴阳真假断之。

如前法，凡飞爻父母入财乡，带死墓 绝胎，被三傅及世爻刑克者，已故。

看在何限内，并看刑克之爻，是何支神，即知是限中是年亡也。

如子刑卯限，子克巳午，即知卯限中子年刑克也。

(六亲仿此)。

若父母爻持鬼，伏鬼，化鬼，与日月大杀羊刃合者，衰则带疾，旺必丧身。

或父母爻空，或受刑害克冲，得月日会兄鬼动来合住者，主带疾延年。

加孤寡杀动来生合，主孤苦延年。

如太岁动来冲刑，年内有灾。

月将动来冲刑 ，月中见灾。

得龙福动来解救，庶免大咎也。

凡父母富贵，贫贱，带疾祸福俱与世爻断法相同也。

前知集论继父母曰 。

阳父众，继父成家。

阴父众，继母管活。

父化父，母化母，生合世爻者，在本宫内卦，伯叔姆婶继也。

在本宫外卦，姑夫母舅母姨表叔继也。

父母化鬼生合世者，祖辈继也。

父母化兄生合世者，兄嫂表姐妹继也。

父母化福生合世者，僧尼继也。

父母化财生合世者，得绝户应继产业也。

内亲，外亲，各以本宫内外卦，分亲疏尊卑断之。

若他宫内卦，父母化出六亲来生合世者，乡里继也。

他宫外卦，父母化出六亲来生合世者，远方人继也。

以变卦定其何方，以神煞分其贵贱富贫也。

又曰，父下伏子者，绝嗣也。

否亦离祖过房入赘也。

父下伏财并玄武咸池者，必父有偏房宠妾也。

伏生飞吉，飞生伏凶。

(此论飞宫)。

鬼谷百问篇曰，人有几母，看本宫阴爻父母，在变卦互卦，伏卦，内爻中者，其有几位，即知其有几重。

若飞数，则看父克之爻，共有几位，即知其有几母也。

如乾宫土为父，父克者水，为母也。

看本宫飞伏化爻，共有几水，即知其几母也。

年月日时上见水者，为庶母也。

若爻逢旬空死墓绝胎者，则不依此断。

断兄弟先看内卦出现兄弟爻，不论外卦，不见则取伏，多少之数，以一水二火三木四金五土推之。

旺相加倍，休如数，囚死减半，空绝者无也。

兄爻旺相，而与三傅生合者，必连枝茂盛，雍和友爱也。

旺而遇三傅冲克者，则减福也。

兄爻衰而逢冲并刑克者，只身也。

兄爻虽旺，而逢旁爻，伏爻，化爻，刑害克冲者，有而无情也。

鬼持世动，与鬼爻独发，或卦内有鬼无兄者，俱主刑克也，否亦分离也。

若鬼爻旁动，或持世不动，亦主不睦也。

又兄动生合世身者，多恩义。

刑 冲克害身世者，必不睦也。

如内卦兄弟爻，不现，又不伏，方取与世比肩之爻为兄弟。

从世上飞数之，兄世后一位逆起，弟世前一位顺起。

兄位退一为次兄，退二为三兄。

弟位前一为二弟，前二为三弟，皆分阴阳真假论之。

带禄马德贵者贵，加财子福禄者富，加沐浴咸池者贱，带破碎耗败者贫，休空受伤者死，若休空受伤，得月日父福动来合住者，主带疾延年也。

兄爻持鬼伏鬼，化鬼者灾病，空则无妨也。

岁动刑冲，其年有灾。

月动刑冲，月内有灾。

得龙福解神动来冲克，庶免大咎也。

若问兄弟孰存孰亡，须分真假论之。

阳宫阳爻为真兄，阴宫阴爻为真弟。

阳宫阴爻为女兄，阴宫阳爻为女弟。

真阳爻起兄，后一位为次兄，后二次为三兄。

真阴爻起弟，前一位为次弟，前二位为三弟。

阳空兄失，阴空弟亡也。

旁爻带月杀亡神动刼杀，动来刑并真阳爻者兄失。

刑并真阴爻者，弟亡也。

若真阳真阴爻，带月杀匿刑，(辰午酉亥)，亡劫，动者亦主兄弟死也。

如动爻来冲并，则反断，阴动伤阳，阳动伤阴。

并阴伤兄，并阳伤弟也。

凡兄弟富贵，贫贱，带疾，祸福，俱与世爻同断，详见于后。

断兄弟真假长幼纯艮纯坤卦，有两爻兄弟，皆系本宫，乃真兄真弟也。

大壮，蹇，亦有两爻兄弟，皆非本宫，乃假兄假弟也。

泰，渐，各有两爻兄弟，乃真兄假弟也。

(泰卦丑真辰假，渐卦辰真未假)。

旅咸各有两爻兄弟，乃假兄真弟也。

(旅卦午假巳真，咸卦申假酉真)。

解卦，戌寅兄弟，震宫原有寅爻，乃真中之假。

豫卦乙卯兄弟震宫无此卯爻，乃假中之假也。

又如姤卦，申酉为兄弟，应爻隔断申酉，是两姓兄弟，兄真而弟假也。

谦卦，申酉为兄弟，世爻隔断申酉，亦是两姓兄弟，申是兑宫所无，兄乃假中之假，酉为兑宫所有，弟则真中之假也。

(诸卦仿此)。

又日辰并兄弟旺动合世者，必有继义兄弟也。

陆德明，指掌诀曰，兄不伏财，隔母所生。

兄动化财，移桃接李。

兄下伏父，各父共娘。

兄居养位，定是螟蛉也。

若问兄弟孰长孰幼，世临兄弟在阳爻者，己居长。

在阴爻者，己卑幼也。

又辰戌丑未为长，(四墓 )，子午卯酉为次，(四正)，寅申巳亥为季，(四生)。

又本宫内卦，子寅辰午申戌为兄，丑亥酉未巳卯为弟，又阳爻为兄弟，阴爻为姐妹妯娌。

本宫外卦，为姑表兄弟，他宫内外卦，为远近朋侪也。

耶律氏曰，若占兄弟畏三刑，旺相逢刑一二人，更复休囚同炁少，旺加亡劫渐凋零。

皮台峰曰，父爻生合兄弟，父当偏爱。

母爻冲克兄弟，与母不协。

妻子官鬼，(公姑)，生合冲克亦然。

旺相则甚，休囚则减也。

又兄克之爻为嫂，弟克之爻为弟妇。

临旺宫旺爻者，必多奁资而美姿容。

加龙喜德贵者，必材德备而相夫子。

若在门户爻动，(三爻门，四爻户)，必把持门户。

女作家公，若爻值衰空，非无妇，则贫穷也。

断妻妾以本宫内卦出现妻财为主，不现，则看内卦伏神，如不现，又无伏，则取飞宫论之。

以世克之爻为妻，妻克之爻为妾。

又自占以应爻为正妻，即以应克之爻为妾，亦可也。

如临阳宫阳爻，旺相带吉神者，必貌都丽而行贞洁，善主中馈也。

临阴宫阴爻，衰墓 带刑刃亡劫者，必丑陋无能而夭折也。

若兄持世动，及兄爻独发，或卦有兄无财，或财爻无故自空者，俱主克妻也，否则分离。

或财爻旺相自刑，(财持辰午酉亥)，主夫妻不睦，终见生离，以旺者不死离也。

或兄爻旁动，及持世不动，而财爻不空者，亦主不睦也。

或财动冲克世，与世应相刑害者，俱主夫妇无情也。

世动，夫凌妻，应动，妻欺夫，世应俱动，必常争斗，化爻相刑害者，亦然也。

如财临死墓绝胎，加刑刃，兼兄动克者，主刑 克三妻。

若得月日生合，或可带疾延年也。

飞爻财入兄乡，或应持兄动，遇月日刑害克破者，死也。

若得旺相无伤，亦主妻不贤，好生是非，与妯娌不和，或不与夫主一心，多偷财物，私藏匿己，漏去他家也。

妻爻生合父母者，敬事公姑也。

生合兄弟者，妯娌和好也。

生合子孙者，善抚卑幼也。

冲克父母兄弟子孙者，反是。

若妻居五爻尊位，生合世爻者，必掌管家事。

女作家公，如冲克世爻及带岁月日破，与二耗暴败破碎杀者，必凌夫破家也。

妻爻带玄武咸池红艳杀，加驿马动者，必恣意贪淫也。

妻如合应爻旁爻，必与外人私通。

会进神动来生合，则淫继无度。

会退神动来合制，只眼去眉来，欲淫无实也，合逢空亦然。

合若逢冲，被人撞见，虽淫不滥也。

妻如暗动，合应爻旁爻，防有私奔之事也。

兄弟合财者，兄私弟妇也。

父母合财者，翁妇相通也。

子孙合财者，义男共枕也。

福动化鬼合财，财动化鬼合福亦然。

(带咸池红艳杀者方可断之)。

应爻与妻爻，如临兄弟，动化财来合世者，必姨妹同腔也。

黄金策曰，合多而刑杀临身，女必为娼。

涯泉摘锦曰，贵多则舞裙歌扇，合多则暗约偷期是也。

(按中媾丑秽之行，本不欲载，只因暗室亏心者，自谓神人莫觉，殊不知卜筮能烛其奸也，故特志此以垂戒云)。

若问人有几妻，几妾，但看正卦，伏卦，变卦，互卦中，有内卦妻财，执本宫者，与应爻持世，伏财化财者，不问旺衰德合有无，即断几妻几妾也。

子寅辰午申戌阳爻者，为妻。

丑亥酉未巳卯阴爻者，为妾也。

一财一位，二财二位，三财三位也。

又如内卦本宫一财，应爻又一财，二财并旺者，必两妻营活也。

一空一旺者，会续一弦。

二空一旺者，会续二弦。

三空一旺者，会续三弦也。

如两财俱旺，而一财带咸池杀者，必一偏一正也。

看何爻与日月世爻生合，便知何人得宠操权也。

若问妻为闺女，为再醮，但看卦中一财不见鬼者闺女也。

或财鬼相合，或财下伏鬼者，已见一夫。

一财而二鬼相合，或财下伏鬼，又化鬼者，已见二夫。

又卦有二鬼，一空一旺者，必再醮也。

二鬼旺，而日月动爻刑冲克害财爻者，主生离改嫁也。

黄金策曰，妻克世身重合应，妻必重婚。

世应妻爻三合，当招偏正之夫。

官众而诸凶不犯，妇当再醮。

明睿抄本曰，男取身生为床帐，(身所之爻)，女取身克为香闺。

(卦身所克之爻)。

香闺墓绝未谐配，床帐空亡未娶妻，此法神验，莫传匪人。

若问妻妾德色何如，妻临金色白净，身瘦小，性刚烈也。

临木色青，身长，妖娆多态，性宽慢也。

临火赤颜，身矮，性躁急也。

临土色黄，身肥矮，性温和，为事迟慢也。

临水色紫黑，身活动便捷，性和宽，衰急，动多机变，冲无主心，合无知觉也。

妻持父寿高，伶俐，为掌家，能书算，为事分明也。

妻持兄性损物，耗财，不招奴婢，旺相，破家好赌，妯娌不和也。

妻持子性善，多识见，旺相，能掌家，生贵子，带雀，常诵经也。

妻持财貌美，性安和，能掌家开铺，旺相益夫，有财帛也。

妻持官貌丑，性狠毒，旺相，好杀，带贵，有封荫也。

财伏父下，为人尊重不苟也。

财伏子下，性善不损物，喜打扮也。

财伏兄下，貌丑，贪淫好赌也。

财伏官下，性酷劣，有病，夫妻大吉也。

阳卦阳爻，工巧无双也。

阴卦阴爻，丑拙第一也。

阳化入阴，幼巧而长拙也。

阴化入阳，小陋而大姣也，详见性情容貌篇。

若问妻之富贵贫贱，未娶，则从父断，出嫁则从夫断，未娶之时，但看外卦本宫父母爻。

如外卦父母不现，则看伏爻，若不现，又不伏，则以生妻之爻为妻母，克妻母之爻为岳父，并同本生父母分阴阳真假断之。

妻父妻母爻，带禄马贵人，宦家女也。

带财禄德福生气，富家女也。

带咸池沐浴玄武休囚死气者，贫贱家女也。

带虎贵，武职之女。

带虎刃劫杀，军匠之女。

带勾土旺相，田家女。

带雀火旺财，牙人女。

带玄武红艳，淫家女。

带刑害亡劫无气，贱人女。

加金虎刑刃，乃不务农业，而逐末者之女。

蛇逢生旺，乃九流人之女。

蛇逢冲并墓合，乃艺术人之女，以五行定其为何艺术也。

衰败则贫，空绝则绝，生合世，则得其荫，刑害冲克世，则被其侵凌也。

归藏易曰，妻临克位号重财，还是金爻入震来，贵煞会同当旺相，因妻受禄比三台。

如震宫财爻，带白虎，白虎属金，又克震木，故谓重财。

又如坤艮宫财爻，带青龙，青龙属木，又克坤艮土，亦为重财。

乾兑宫财爻，带雀，离宫财爻带武，坎宫财爻，带勾蛇，皆是。

若四直贵马德合，聚于一爻，更旺相居二五爻上，又得太岁相扶，而无刑破者，必为驸马仪宾也。

若出嫁之后，妇人之贵贱贫富从夫，俱与世爻同断。

若问妻家远近娶妻迟早妻年长幼但妻财持世与出现，必住近而娶早也。

伏藏不现者，住远而娶迟也。

财与世爻同居一卦，近亲之女也。

财与世爻被月日动爻变爻隔断者，必外郡人之女也。

如乾卦戌世，寅财，或申爻午爻辰爻动，或月日并动申午辰爻，俱为隔断也。

以八卦定其何方，以二十八宿 定其何郡。

如卦空爻空，则以财爻长生方定之也。

凡财在二爻，(二为宅爻)，谓之坐宅，必养媳妇，否亦贴邻女子也。

又财合世身命爻者，娶妻必早也。

至于妻阳世阴者，妻年长也。

世阳妻阴者，妻年幼也。

妻居辰戌丑未，长女也。

居子午卯酉，中女也，居寅申巳亥，少女也。

断子孙以内卦出现子孙爻为主，如内卦不现，则看伏神，若内卦不现，又无伏，方看飞宫。

以世生之爻为长子，长子前一爻为次子，次子前一爻为三子，依一水，二火，三木，四金，五土之数推之。

子生之爻为孙，阳爻多男，阴爻多女。

生旺加龙喜者，才貌过人。

加禄马贵人德合，旺相得位者，主有贵子。

休囚加刑刃荒芜杀者，顽蠢不遵父命，不务生理，终必破家夭折。

飞宫子入父乡，遇月日刑冲克害者，必死也。

卦中父持世动，与父母独发，或有父无子，或子爻空墓死绝，或天狗白虎相刑克并者，主无子，否亦移桃接李之脉也。

如子临天狗白虎，得日月生合，主招迟而不孤也。

若绝处无救，更带孤寡杀，鼓盆杀，(白虎)，埋儿杀，(父母)，动，断主无子送终也。

如兄弟带亡劫动来刑并，谓之有子不送终。

如得贵人禄马同乡，旺则凶杀不敢侵，主有贵子也。

子爻逢贵人禄马旺动，化出文书者，文职。

化出财福者异途。

化出天医，太阴，并太岁相扶者，主当路显贵。

分长幼挨次推之。

便知何子发达。

又论子孙出身，以学堂为主。

看身位所属何爻，取长生为学堂。

如身爻属火，火生寅，寅为学堂。

身属水土，申为学堂。

身属木，亥为学堂。

身属金，巳为学堂也。

若旺相无伤，加禄马龙贵德合，必学问渊源，才名盖代也。

穿壬透易曰，贵人居丑名宫阙，驿马当寅号学堂。

又曰，寅为学堂宫逢丙，志大才高禄万钟。

若艮宫丙寅爻，得四直贵马聚于一爻，必进发疾骤，平地登云也。

如子孙爻休囚，又带地跷，天哑，云龙，衰盲，火朔，五杀动者，必带疾。

子孙旺相生合世者，孝顺，衰囚冲克世者，忤逆也。

带贵马德合吉神，生合世者，不惟仁孝，而且受子封。

带虎刃亡劫凶神来刑冲克害世者，不惟忤逆，抑且亡身及亲，破家荡产也。

若问子之嫡庶以内卦本宫出现伏藏子孙为嫡，以年月日时他宫见者，为庶也。

如内卦子孙不现不伏，又无兄弟爻者，必庶出也。

又六爻动化子孙，主有奸生子。

福临应上在他宫二爻者，主有暝蛉子。

子化子合世，主有继子义男也。

管公口诀曰，福临土静，只主单传，动则暝蛉之子，空则抱养之子也。

极验。

凡子孙贫富、贵贱、祸福、俱与世爻同断。

附占女婿以本宫出现官鬼爻为主，不论内外卦，(以婿为半子有家人之义)不现，则看本宫伏神。

如不现，又无伏，则取克女之爻为婿。

但以本宫官鬼为正婿，年月日时他宫出者，为旁婿也。

如正宫有两鬼，则以阳爻得位者为正婿，阴爻失位者为旁婿也。

若正鬼在巳午，则火命者吉，女命属土者吉。

(火能生土)。

鬼伏父下，为人伶俐尊重也。

鬼伏子下，性善，不损物，好容纳也。

鬼伏兄下，贪淫好赌，不诚实也。

鬼伏财下，能掌财帛，为事分明，夫妻好合也。

(若财鬼带辰午酉亥匿刑者主先奸后娶)。

鬼化鬼，男家未定也，或停妻再娶也。

兄化鬼，斗狠贪淫也。

(鬼带刑刃亦然)。

财化鬼，克妻损财也。

子化鬼，带龙喜德合，夫妇和谐也，带华盖刑刃，僧道还俗也。

鬼化子，与妻相益也。

鬼化兄，伤妻嫖赌也。

鬼化财，能设施也。

飞爻入父，寿高，通文墨，旺相，则宅宇华盛也。

入兄旺相，好赌博争讼。

衰则稍轻，耗财帛，少奴婢也。

入福，好善，能成物，值雀，好诵经。

值龙，临三爻，持三官齐，临五爻，持观音齐也。

入财性温和，能主家司出纳。

有财帛，旺相，则多材识也。

入马酷毒好杀，自身带疾。

旺相加贵马，则为官，衰乃下流之辈也。

其余贫、富、贵、贱、带疾、祸福俱与世爻同断。

又凡占女婿者，遇男女临世爻，与应鬼居二爻，(二为宅爻)，或应鬼合内财者，俱主入养也。

附占丈夫自占以应爻为夫，代占以鬼爻为夫。

本宫出现者，为正夫。

(不分内外)。

年月日时他宫见者，为偏夫也。

如卦有两鬼出现，以阳爻得位为正夫，阴爻失位为偏夫。

(成婚曰正，空言而不成者曰偏)。

如正鬼在寅卯爻旺相，则木命者吉，女命属午酉戌亥者吉。

(午生在寅，卯与戌合，寅与亥合)。

如鬼临空墓绝胎，加虎蛇刑刃亡劫，旺动者死也。

子孙旺动，带虎蛇刑刃亡劫，来克鬼者，鬼旺则有灾病，衰则死也。

若夫病者，宜鬼衰不宜鬼旺也。

又鬼下伏鬼与鬼下伏兄者，必两姓贴夫营活也。

凡丈夫贫富、贵贱、带疾、祸福俱与世爻同断。

六亲分属例六亲之属，各有取义。

因彼而有我者，父母也。

故父母之属，多与其爻之干支同类。

如父得甲寅爻，母得乙卯爻，若不犯刑破空克，则父必属虎，母必属兔。

若犯四直刑破空克，然后以三合六合推其所属。

如父母爻得甲寅，则甲与己合，己年生。

三合在午戌当属犬马。

六合在亥，当属猪是也。

因我而有彼者，子孙也，故子孙之属，以纳音取之。

如子孙临甲子乙丑爻，其纳音属金，必申酉年生，乃属猴与鸡也。

又须看大限小限，流年太岁。

正值子孙位，或在生合子孙之位，更得太岁贵马德喜聚于子孙爻上，又不犯刑破空克，则得子孙之正属，方可决其生此金命之子。

若子爻自刑，(辰午酉亥)，又被四直刑害克破者，往往于合处。

如子孙爻纳音得水，则六合在丑寅，属牛属虎。

寅合亥，子丑合也，三合在申辰卯未，属猴龙，属兔羊。

申子辰三合，亥卯未三合也。

又凡四直干支，与子孙爻相生合者，必天性和顺，聪明起家之子。

若四直干支，刑害克破子孙爻，与子孙爻刑害克破四直者，俱主天性忤逆，自生此子之后，家道式微，父子失恩，难相保守。

又凡子孙值阴爻，尤忌自刑，亥酉是也。

不问衰旺，皆于子孙不利，妻妾因我而有者，为性体相异之伦，吉凶之极，各归正属。

如雷火丰卦，本宫内卦戊午妻财为匿刑，伏三爻己亥兄弟下，若带凶杀来克庚申世爻，其妻必属马。

又如地山谦卦，癸亥爻持世，本宫内卦丁卯财，伏二爻丙午宫下来生合世，若带贵马德禄，其妻必属兔。

又如雷风恒卦，世持辛酉金，鬼伏下庚辰主财，俱为匿刑，应爻庚戌妻财为正妻，来害酉世，主其人别有宠妾嬖婢，淫纵无礼，为妻所嗔也。

凡妻财之爻，有德合贵马会聚，主财货丰盈，德色殊美。

若值空亡刑破无气者，必贫苦乖难，更带凶杀来刑害身世者，终有阴谋之害，或祸起妻妾，累及其身也。

兄弟为同类之亲，奇为兄弟，偶为姐妹，兄与姐生在己身之前，其属与父母同论，若其爻不犯四直刑破空克，带贵马德合者，则兄姐之属，与爻同体。

若犯刑破空克，则属一六合也。

弟与妹生在己身之后，其属与子孙同论，亦以纳音取之，以小限大限，与流年太岁，到生合兄弟之位，或临兄弟之位，生弟与妹也。

奇生弟，偶生妹，以兄弟长生之月，断其生期，此惟流年太岁干支，与兄弟爻三六合，再得岁中贵马德禄相聚，不犯刑破空克，故得纳音之正属也。

如兄弟爻自刑，更犯岁月日时空破，必归纳音之三六合也。

大都身命卦中，贵马德合，最喜聚于子孙鬼妾官鬼，三爻上主荣贵己身，庆流后裔，若父母兄弟爻贵煞临之，主富贵在其父母兄弟，己不过受其恩荫，福亦尠矣。

(出神鉴经)五贵贱贫富归藏约论曰，刑胜德者亡，德胜刑者昌。

故世犯三刑两破，(岁破月破)，壮年必死于兵刑。

身逢四德(天德月德干德支德)三合，没齿犹臻乎余庆。

世鬼空亡，利禄莫求于朝市。

德贵相扶，养道好栖于云水。

贵人乃吉福之先，驿马为官权之主，贵人聚于一爻，禄位巍巍，四马会于官位，功名奕奕。

德星喜贵人相扶，刑杀畏墓神相并。

神就其刑者，为祸最重。

煞会其德者，降福匪轻。

天马则自下而升高，劫杀则从劳而至逸。

大杀则权倾中外，亡神则憔悴身心。

华盖慈悲，荣敷三代。

将星威猛，勇冠千军。

福神旺而伴将星，名镇华夷。

贵刃兴而加龙德，职隆将帅。

官星佩印居玉堂，乃食天禄。

贵刃加刑跨宝马，必帅三军。

贵坐桃花并玄武，罗绮丛中为活计。

孤临华盖坐白虎，烟霞深处作间身。

阴爻值福，怕遇匿刑，贵煞无官，惧逢刑破。

详细推之，织微可究。

断贵贱占己看世，占人看应，占六亲九族，看内卦外卦，与飞位之用神，占官宦看鬼，占婢看财，占佣奴僧道看福，占朋友看兄弟，俱一例推之，富贫带疾，祸福皆同。

凡四值贵马聚于用爻，更德合相扶，旺相得位，在官印阳爻者，必位极人臣，富贵殊绝，五福全享也。

值禄马贵人龙德会于一爻，无刑破克害者贵。

加白虎刑刃大杀者，为将帅。

阳爻金旺，必掌兵刑。

阴爻金衰，亦为司理。

阳爻木旺，必作冬官。

阴爻木衰，亦理赋税。

阳爻水旺，必任监漕。

阴爻水休，亦职水利。

阳爻火旺，督学词林，在午爻必为司马。

阴爻火衰，文学炉场。

阳爻土旺，司农方伯。

阴爻土衰，郡守邑宰，太岁临官贵生世，带福禄在四五爻者，朝仕也。

月将临官贵生世带驿马在二爻者，州郡之守也。

日辰临官贵生世带驿马在二爻者，县宰之属也。

太岁生持官印爻，带禄马岁贵者，甲也。

月将生持官印爻，带禄马月日者，科也。

日建生持官印爻，带禄马日贵者，明经也。

官贵加巳午有气者，正途出身也。

官贵加辰戌有气者，异路出身也。

世持官贵，禄马，而四直动变无文书来生合者，吏员出身也。

世持金，加官贵，得日辰，动爻，化爻，生财来生合者，乃仓场库狱驿典之官也。

有官贵禄而无印者，旺则佐贰，衰 则恩生也。

贵遇金刃者，旺则把总，衰则总旗之类也。

(详见官禄占内)。

又禄马贵人持世而无气者，富贵退田之人也。

旺动变衰空，先贵后贱也。

休败化生旺，先寂后荣也。

官生禄死者，不显也。

爻旺身衰者，不荣也。

禄贵长生者，义寿之官也。

贵官衰逢冲克者，公门中人也。

带鬼为吏，带父为书，带财为差役，财入勾玄为应补，带福为门子，带兄弟，为掌管头领也。

官临贯索者，衙役也。

带马前六害者，胥卒也。

贵官空旺，非清修道士，必玄门掌教者也。

父加龙德雀喜者，文名盖代也。

父旺带禄伏子者，非幕宾，必舌耕者也。

福旺身空，与父休伏子者，穷措大也。

父伏财下，株守者也。

父伏兄下，贫寒者也。

旺静无伤，安闲一世也。

空世逢冲，奔走东西也。

杀动无刑无制，到老孤贫也。

禄绝逢刑逢冲，终身偃蹇也。

匿刑带孤寡，惸之流也。

兄动带桃花，酒色之徒也。

飞宫财下伏兄，薄艺聊生也。

财加劫煞，孤寒贫困也。

土财月建，店业营生也。

父空旺者，星相也。

鬼空旺者，医卜也。

木下伏水者，舟子也。

父加劫杀者，裁缝也。

木财空旺者，樵夫担卖也。

土福旺者，农夫也。

金木火三合者，陶冶也。

水财生旺，带天罡杀者，渔父也。

金财生旺，带天罡杀者，猎户也。

财入离火生旺者，牙行市侩也。

财加刑刃者，屠刽也。

带禄马墓于外卦者，江湖散人也。

福加华盖孤辰者，僧道也。

木财带合者箍桶也。

木财逢冲者，称店也。

金财带龙逢冲者，天平戥子店也。

父加劫杀，在乾宫六爻者，巾帽铺也。

加龙贵则官帽铺也。

在震宫初爻者，鞋铺也。

水财带咸池，在坎宫动者，开染店也。

福加酉动，下伏财者，荤素酒店也。

马蛇加金财动者，断磨也。

马蛇加木财动者箍栊也。

坤宫马加金财动，并破碎杀者，开磨坊也。

用在内卦临旺财或外财，来生合用，加胎养者，坐贾也。

用居外卦临旺财，加长生者，行商也。

若值三傅刑冲，必微利贩卖之人也。

又凡世身居五六爻休废，或带马，逢兄子乱动者，必贱人，出祖离宗者也。

子世伏父，老必孤也。

财世伏兄，一生贫也。

兄世伏鬼，多劳苦也。

父世伏财，百不成也。

财世伏父，多寿促也。

(寿以父母为用)。

六神断贵贱青龙入震巽宫，遇贵马德合，临官印阳爻，旺相得位者，必为馆阁清要之官。

在震宫名助威，在坎宫名乘云，主骤进蚤达。

在午爻，则多财宝，在戌爻，则有权衡，在寅爻，则有贤子孙，在申爻，名潜蛰，又名折足，在乙未爻，名隐伏，在酉爻，名丧身，在癸酉爻，名制锁，皆减其威力，不为厚福也。

若庶人之家，龙入木，娴礼义也。

入土，值里役也。

旺则富，衰则先富后贫也。

入水火，灶户也，入金，军匠也。

朱雀入离宫，遇贵马德合，临官印阳爻，旺相得位者，必为词林督学之官。

入震宫庚寅爻，名学堂。

并贵马德合有气，必文章名世，富贵早达。

在坎宫，名泣险，若犯刑破，主生平多忧苦危厄。

庶民之家，雀空墓，陶冶也，雀空旺，术士师巫也，雀福旺，梨园也，雀入巳父无气，词讼起灭人也，雀入火临禄贵，读书好名人也，入金刃，军卒也，加大杀，杀劫杀日月建者，工匠也，入水，监宠户也，入阳爻寅木者，巫也，入阴爻卯木者，祝也。

勾陈入坤艮宫，同贵马德合，临官印阳爻，旺相得位者，必司农，京兆，方伯，屯田，巡城之官。

在乾宫名登天，入壬申爻，名生德。

若见贵马德合旺相者，主有战伐功勋，或捕获寇盗，因得爵禄，有威武之名。

在震宫庚寅爻，为执雠。

庚辰爻为刑墓。

更犯休囚刑害克破，其人必好斗好讼。

多遭刑狱。

庶民之家，勾入土生旺，值里役也。

入土休囚，躬稼穑也。

入金，刀工针艺也。

入木斧伐漆织也。

入火，衙役也。

旺则倾销窑匠也。

入水，泥水匠也。

腾蛇入巽宫，并贵马德合，居官印阳爻旺相得位者，必词林，衡文，风宪之职。

入艮宫，名在山，在丙辰爻，名入穴，又名带角，主为人淑善，虽刑不凶。

入乾宫寅申爻，名变化，见德合贵马旺相，主骤发。

得贵人提携。

入乾宫癸亥爻，坎宫父子爻，名破首，更无气犯刑害克破，主为怪物惊死，或食恶物而死。

但看卦中来刑害克破之神，是何物类，则知为何物所伤也。

庶人之中，遇蛇，主不务农业而逐末者。

如逢 生旺，乃九流之人。

遇刑冲并墓，必艺术之人。

分金木水火土而别言之，带禄，坐贾也。

带马，行商也。

入金，铜铁猎匠也。

金旺带德贵，金银珠宝铺也。

金衰带德贵，在离宫者，段绢铺也。

日并金动，刀针类也。

入火，倾销织乣也。

入水，漂洗淘沙也，或蓑笠，伞铺也。

入木，兴修漆画也。

寅木加华盖，桩塑佛像也。

入卯木，梳掠、香盒、花草铺也。

入辰土，磁器，缸瓷铺也。

入戌土，锁匙、靴屐铺也。

入丑土，轿铺韕铺也。

入未土，镌印章，酒馆也。

又入土为祑砌垩墁也。

入巳火，画工、砖瓦匠也。

入午火，书纸铺也。

入火加财，织锦攀花也。

临丑午财，贩牛马也。

临亥未财，贩猪羊也。

临酉财，贩鸡鸭鹅也。

临酉福，贩酒也。

又蛇加刃，轻贱人也。

白虎入乾兑宫，同贵马德合，临官印阳爻旺相得位者，必为将帅司马之官。

入坎宫，名陷井。

在戊寅爻名中机，纵有贵煞，亦减其威。

若加刑破克害，为灾尤甚。

在巽宫，名从(此处空一字)。

遇贵煞，主腾达疾速。

在辛酉爻，必因兵革奏凯，得食天禄。

在辛卯辛巳爻，犯刑破克害而无气者，主其人疯病恶疾，与相冲流年，或爻逢三合之年，发出病来。

白屋之家，虎入火，文章之士，加官贵，刑宪之官。

入水，竬户也。

入土民籍。

(此处空一字)入金，旺相带刃贵，把总之类。

衰则哨长之类，休囚不见(此处空一字)。

则屠宰之流，或爪牙之属。

入木，民壮也。

临刃加大杀，非(此处空一字)兵必猎户也。

玄武临坎宫水爻，并贵马德合，居官印阳爻旺相得位者，必为漕监、河道水利之职，衰则缉捕之官，或因巢寇获盗而得官爵。

入艮宫丙辰爻，名抵刑入墓 ，更无气，主贫病夭折。

入兑宫丁巳爻，更同亡神劫杀者，其人必为盗贼，而死于极刑也。

庶民之中，逢武鬼，加天贼，必为贼，加天盗，必为盗，加金刃劫杀，必劫盗也。

加兄刃，必不良人也。

入火，爪 牙之属，火加禄，煎烧之属。

入水，舟子、网罟、淘沙之人。

入土，乃设合之人。

入木兄，赌博压群之辈。

玄武会咸池花街柳陌，(此处空三字)则丐户也。

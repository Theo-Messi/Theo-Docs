---
title: 卜筮全书(卷十二)
editLink: true
---

## 黄金策 五

二十一、求师：

捐金馔（1）食教养，虽赖乎严君；明善复初启发，全资于先觉。

凡求师傅，须究文书。

文书即卦中父母，此爻为师道，为书籍，为学馆，而又有尊长之意，故为主象。

如居弱地，必范不范而模不模；若在旺乡，则矜（2）可矜而式可式。

父母休囚，其师必然畏惧局促，不能为人之模范。

旺相有气，则魁梧雄伟，堪为学者矜式。

临刑临害，好施槚（3）楚之威；

槚楚：儆（4）顽之杖。

父带刑害白虎，其师性暴少慈，必好笞挞，旺动尤甚。

临青龙，则是儆戒弟子，非妄挞。

逢岁逢身，业擅（5）束修之养。

父母卦身或持太岁，其师专以严训为业，务得束修以为养家者。

兑金震巽，杂学堪推；离火乾坤，专经可断。

凡推师之专经杂学，不可依《金锁玄关》以本宫他宫言之。

当以父母在震巽艮坎兑五卦为杂学，乾坤离三宫为专经。

盖巽兑二卦属阴，而阳爻反多；震艮坎三卦属阳，而阴爻反多；杂而不纯，所以为杂学之师。

离虽不纯，而有文书之象；乾坤则不杂，而有资生资始之功；所以为专经。

若父母在乾坤离卦之中，纵或杂学，亦是良师。

不在乾坤离卦之内，纵是专经，亦非才士。

本象同乡在内，则离家不远；本宫异地在外，则隔属须遥。

本宫父母，本乡人氏；外宫父母，外郡人。

在本宫而居外卦，虽是本乡，离家必远；在他宫而居内卦，虽是外郡，必不遥远，亦是邻邦。

他仿此。

与世相生，非亲则友；

与世父爻相生相合，其师必与求师之家有亲；若系他宫外卦，或与世爻不同宫者，相识朋友。

父爻持世，亦是非亲则友。

与官交变，不贵亦荣。

父化官爻，其师异日必贵。

卦无父母，而鬼带贵人化出，多是生员。

不带贵人，或临衰绝，必是吏人。

加白虎或带刑害，则是有病之人。

父持月建，更加青龙，必有前程在身。

父临生旺，又得月建日辰生扶者，今虽未贵，后必荣达。

若化空亡，虽贵不显。

静合福爻，喜遇循循之善诱；动加龙德，怕逢凛凛之威严。

父母与子孙作合最吉。

必能博文约礼，循循善诱，甚得为师之道。

必主师徒契合。

惟怕发动，则克子孙。

更加白虎刑害，必然难为子弟。

若不旺相，而得青龙辅之，虽动不妨。

但主其师严毅方正，凛然不可少犯。

父入墓中，边孝先爱眠懒读；

父爻入墓，其师惟爱安逸，懒于教训。

逢空化墓，皆然。

得日辰冲破墓爻，又主聪察。

财临身上，李老聃（6）博古通今。

凡求师，以财为师之才学。

六爻无财，必欠学问。

若得财临卦身，或居生旺之地，其师必多才学。

更得父爻有气，乃非常之师。

母化子孙，必主能诗能赋；

父化福爻，其师善作杂文。

带刑害败病等爻，虽能作文，必多破绽。

子带月建，又加青龙，必然出口成章。

子孙休囚，得月建日辰生扶，其文必得改削润色，而后可观。

若子孙胎养爻上与父作合，其师必有小儿带来。

鬼连兄杀，定然多诈多奸。

凡遇兄动化鬼，鬼动化兄，皆主其师奸诈。

刑克世爻，必有是非口舌。

卦中兄鬼皆动，或父化兄鬼伤世者，俱不可用。

若不伤世，则主奸诈，非凶也。

心是口非，临空亡而发动；

父母一爻，宜静不宜动，宜旺不宜空。

动空不诚实，静空懒教训；化空，始严终怠；旺空，羊质虎皮；外有余，内不足。

避空则不然。

彼延此请，持世应而兴隆。

世应俱持父母，主有两家争延之象。

世动应静，我先请；应动世静，彼先请。

两爻俱动，重爻先请；一旺一空，可知哪一边可成；两爻俱空皆不成。

若只有一爻父母，而世应俱动生合，亦主两家争请。

或一爻父母，而世应比和、同合者，是两家合延一师也。

父母与世同宫，设帐于此；与应同宫，设帐于彼。

应值母而生世，须知假馆；

父临应上，而世爻动来生合者，必馆于他家，而欲附学也。

父在外而福合，必是担囊。

凡卜求师，若子弟自占，以世为生徒，不看福爻。

父兄来占，以子孙为生徒，不看世爻。

若父在外卦，又系他宫安静，而子孙动来相合，必游学他方，担囊负笈（7）以从师也。

若父爻发动，或子孙逢合住，皆不然也。

鬼化文书克世，则讼由乎学；

鬼动固凶，若又化出父母，刑克世爻，异日必至争讼。

父化鬼爻，或官父皆动，有伤世者，惧是争讼之象，若有冲散，或得合住，或遇制伏，或化空亡；则虽欲兴词，终有和释，必不成讼。

月扶福德日生，则青出于蓝。

大抵求师，不可专看父爻。

须得子孙有气不空，又遇月建日辰动爻生合，则学有进益。

若父爻反衰，弟子反胜于师，如青出于蓝，而青于蓝也。

父旺子衰，徒学而已，必不长进。

子孙自空，当有大难。

刑克同伤父子，必罹其害；合生为助官鬼，莫受其扶。

父为师，子为徒，受伤皆不利。

如鬼爻来伤，因学成病；父爻来伤，因师有祸；福爻来伤，因徒惹灾；兄爻来伤，则有是非口舌，或多费财物，不然则学无进益。

惟遇生扶则吉。

然兄鬼有扶，又为不利，助桀为虐故也。

异日宾主不投，师徒不合，或有口舌官讼，皆由乎此。

纵不伤世，亦非吉兆。

若世与父爻生合，则宾主自投，乃闲人斗喋间阻而已。

或击或冲父母，逢之不久；

父母虽要有气，然不宜动变，动则必不久。

若在本宫内卦，或临世上，而有此象，乃见师无坐性，非不永也。

值游魂卦，或化入游魂者，尤甚。

游魂化游魂，则一年迁一馆。

或空或陷世身，见之不成。

世身空亡，延师不成。

父母无故自空，亦难成。

或父与世爻相冲相克，或应爻自空，皆见难成之象。

财化父爻，妻族荐之于不日；

凡占求师，以他宫外卦之财爻，为师之学问；以本宫内卦之财爻，为酬师之束修，及主人之妻妾。

若卦有父母，遇本宫财爻又化一重父母者，不日间妻家又荐一师来也。

兄弟化出，则朋友荐来。

动爻是重，已荐过矣；动爻是交，将荐来也。

生旺日断之。

卦无父母，而遇动爻有化出者，不可言又有先生荐来。

本宫，其师即是其人荐者，如子孙化出，为僧道荐之类。

他仿此。

母藏福德，僧家设帐于先年。

卦无父母，当看伏神，可知消息。

如父爻伏在子爻下，其师前年必设帐于僧房道观。

如伏在官下，必曾在职役人家教授之类。

若与世爻同宫，必与其家相近。

与世比和，则与其主人相识。

或生或合，非亲则友。

，父伏世下，必是旧师。

搜索六爻，无过求理；思量万事，莫贵读书。

凡求师，不可专指道学之师。

如欲投学，百工技艺，及拜僧道为师类，皆是。

但师之主象不异父母，而学者主象，则不可专取子孙一爻，当以世爻看之。

如隔手来占，须问是何人。

如是来占者之朋友兄弟，则以兄爻为主类。

皆要师弟二主，相生相合则吉；相冲相克则凶。

父母要旺相不空有助，而月建日辰动爻无伤者，不拘是何艺业，必是高手。

临月建，则是闻名者。

衰则不济，空则难成。

世应宜生合，卦身宜旺相，二主不可伤，兄鬼不可动，如此则吉兆无疑矣。

若父母不临本艺之人，必非专门名家。

如学拳光棍及木匠类，不临本爻，或震宫是也。

父化兄，或兄持世，必先尽谢礼而后可成。

间动生合，必须用变，化出文书，须立契券。

生僻字注释：

（1）【馔】读音：zhuan，四声。

意为：饭食。

（2）【矜】读音：jin，一声。

意为：自尊自大。

（3）【槚】读音：jia，三声。

【槚楚】意为：古代的棒杖刑具。

（4）【儆】读音：jing，三声。

意为：让人自己觉悟而不犯过错。

（5）【擅】读音：shan，四声。

意为：善于。

（6）【聃】读音：dan，一声。

用于人名。

这里指老子。

（7）【笈】读音：ji，二声。

意为：书籍。

二十二、求馆： 附束修

学得明师，可继程风于满座；师非良馆，难期贾粟之盈仓。

故欲笔耕，先须蓍筮。

世为西席，如逢父母必明经；

凡占书馆，以世爻为西席之位。

如临父，其先生必是明经之人。

世在乾坤离三宫，亦然。

临官带贵，或本宫官伏世下，多是秀才。

应乃东家，若遇官爻须作吏。

应爻为占馆东家主人。

若临官，必是官吏户役人家；加白虎，则是病人；在三爻现，病在床；休囚受制，则有孝服在身；加玄武，必与盗贼往来。

应临父母加勾陈，种田人家；加朱雀，读书人家；加白虎，宰杀人家；加螣蛇，工艺人家。

应临子属金，僧道作主；加朱雀玄武，是打猎人家；不然，则后生辈也。

应临财爻，更在阴宫，又临阴爻，而卦无官鬼者，必是妇人作主；有官则是富贵人家。

财化财，财化子，做买卖人家。

若被月建日辰动爻制伏，乃是奴仆为主。

应临兄弟，平常人家；加朱雀，赌博人家；系本宫，弟兄姊妹家；系他宫，朋友邻里家。

若论住宅，依家宅章断。

临官兮少壮，休囚则贫乏之家；墓库兮高年，旺相则富豪之主。

应爻在临官帝旺爻，主人必然强壮。

如临墓库，必是高年。

五行无气，其家贫乏；五行旺相，其家富厚；重加财福，必然巨富。

德性以五类六神参断。

值土火空，无父母；逢金水绝，少儿孙。

卦中六亲，即人六亲。

然有两人系于一卦者，则彼此六亲宜不同矣。

又当何以定之？不过生之理而已。

且如占馆，以应为东家。

应爻属土，火能生土，不拘卦中有无，亦不拘是财官父子，皆作父母断，生我者故也。

应爻属金，金能生水，不拘卦中有无，亦不拘财官父兄，皆作子孙断，我生故也。

如火爻旺空、冲空、动空，主父母不全，衰空必无父母。

火化火，两重父母。

带官鬼旺，以贵断，衰以病言。

带兄弟，其父好赌博，无廉耻，欠学问。

带财爻，其父不富厚，则业贸易。

带子孙，其父则甚慈善，慷慨有为。

余皆仿此。

但不可以六爻总看，当以在应宫者为彼六亲，在世宫者皆我六亲也。

一宫三爻，只余二爻，此宫不现者，不可遂断为有无，惟空亡乃是真无也。

其贵贱寿夭，性情容貌，依常例推之。

他如兄弟妻妾子息，亦仿此推之。

不拱不和，决定主宾不协；相生相合，必然情意相投。

世应二爻刑冲克害，异日宾主不合。

加以兄官发动，大凶之兆。

若得生合比和，情意必然相投。

生而化克，始和终不和；冲而化合，始疏而后密。

世与子亦宜生合，则师弟间恩义兼尽。

若见冲克，亦多不睦也。

财作束修，不宜化弟；

占馆以妻财为束修。

旺相多，休囚少。

要知斤两，以生成数推之，生旺倍加，绝死减半。

在阳宫以生数断，在阴宫以成数断。

今人但言水一、火二、木三、金四、土五，而不言六七八九十，是举其生数，而遗其成数也。

独怕兄弟发动，或财化兄，主束修不皆入己，必有人抽分费用。

不然，则有名无实，亦不能尽取之也。

财爻无气，而遇月建日辰动爻生扶者，束修虽不多，四季节礼反周备也。

易云：天一地二，天三地四，天五地六，天七地八，天九地十，生也。

父为书馆，岂可逢空。

占馆，不可以父母为师，当作书馆论之。

旺相有气，则有好书馆。

卦无父或落空，必无书馆，事亦难成。

若占其年书馆有无，全要此爻出现，有气不空，必然有得。

更得应来生合世爻，自有人来延请；世爻生合应爻，及父爻，必须自去访求，无人相请。

卦无父，而动爻有化出者，不意中有人推荐也。

若父化父，必有两处书馆，卦有两爻亦然。

馆有定期，而遇父化父，馆必两处。

本宫化入他宫，由近及远；他宫化入本宫，自外以入内也。

鬼动合身，须得贵人推荐；

官鬼发动，当有间阻。

然来生合世身，又主其馆必得贵人推荐，而后可成；应如克世，父或落空，虽荐不成。

兄兴临应，决多同类侵谋。

凡占学馆，应持兄动，必有同道之人争谋其馆；兄临卦身亦然。

若在间爻动，冲克世，则主有破说，其事难成。

官如藏伏，应无督集之人；

鬼能生扶父母，故占馆以此爻为纠率子弟之人。

若不出现，或落空，必主无人聚集生徒，以成学馆。

其事难成，又主无人推荐。

若空而逢冲，伏而提起，必须央浼其人，方许出来纠集。

应若空亡，未有招延之主。

应爻空亡，无人延请。

更若父不出现，或落空，必难成就。

应爻动空化空，是假言作主也。

不然，亦主不终其事。

凡遇父母临身，或遇动来生合世身，大吉之兆，主其馆易成。

有此象而应空鬼动，虽有纠集之人，而无招延之主，宜自开馆。

若鬼爻空伏，而应来生合，虽有延请之家，而无纠集之人，宜有招致。

动象临财，难称意；

文书为占馆用神。

若遇财动，则被克坏。

未成者，不能成；已成者，不遂意。

世身日月皆忌临之。

若得父持月建，或临生旺，庶亦可成。

空爻持世，岂如心。

卦中父母出现，应来生合，而世爻空亡者，非馆不成，乃是自不上前，或虽成不去也。

应不生合，父母重叠，而世爻空亡者，为有别馆，故不成此事。

无故自空，必不可成，虽成终不如意。

身位受伤，虽成不利；

世身被月建日辰动爻刑克，虽有可成之象，日后亦不称意。

如鬼爻刑克，有官非疾病类。

间爻有动，纵吉难成。

间爻动，事多阻隔，故难成。

鬼或化兄，备礼先酬乎荐馆；

凡遇鬼爻动出兄弟，必得礼物先酬荐馆之人，则可成。

兄临世身，亦主先费财物。

兄临应上，则是东家好利，必得礼仪馈送，而后可成也。

世如变鬼，央人转荐于东家。

鬼爻出现，而世又化出者，必须再得推荐，乃可成。

卦无官，而动爻有化出者，初未有人推荐，亦必待央人荐之，则可成。

若鬼化鬼，父化父，又主反复难成。

世无生合，谩（1）看白眼之纷纷；

凡遇应不克世，父母不空，兄鬼不动，而月建日辰动爻，并不生合世爻者，其事可成。

但主人不钦（2）敬，皆以白眼待之也。

福或兴隆，会见青矜之济济。

占馆以福爻为门生。

旺相多，休囚少。

空亡不上卦，虽是其人作主，未必其家子弟也。

子化子，生徒必多。

带杀动来克世，日后恐有操戈入室者。

衰逢扶起，日加鼓箧之徒；

子孙旺相，却被日辰动爻刑克，主生徒始虽多集在馆，日后渐自减少。

子孙休囚，却系日辰动爻生合扶起，则主始虽不多，开馆后日渐增进也。

动遇冲开，时减执经之子。

子孙爻动，固是吉兆，若被日辰动爻冲散，其徒必有背师而去者。

如被世冲散，是先生叱（3）退其徒，非弟子自背其师也。

子孙动变空亡，则弟子中有半途而废者，是歇学，非叛去。

逢龙则俊秀聪明，遇虎则刚强顽劣。

子临青龙，其徒必然聪明俊秀；更逢月建日辰生合，而又临金水爻者，必有颖（4）悟非常之子。

若临白虎，则多顽劣不驯；发动，其性必野，难以教训。

凡遇青龙，必有礼貌；遇白虎，必不尽礼。

阳卦阳爻居养位，座前有刘恕之神童；阴宫阴象化财爻，帐后列马融之女乐。

子孙在阳宫阳爻，而临胎养及金水二爻，旺相不空，有扶者，其徒必有出类拔萃，如刘恕之神童在门。

若在阴宫阴爻，而又化财者，必有女儿受学；不化财爻而在兑宫者，亦有女徒。

两福自冲，鬼谷值孙膑庞涓之弟子；子孙皆合，伊川遇杨时游酢（5）之门生。

卦有两爻子孙，俱动相冲，弟子中，必多不合；更加白虎螣蛇，数有争斗。

若来伤世，必然责及先生。

如遇二爻俱来生合世爻，则门生自尽弟子之礼，尊师重传，必不轻背其师也。

世动妻爻，决主亲操井臼（6）；

世临财动，是自炊爨，非供膳也。

若占供膳，又主供得膳成。

惟怕兄动，或虽不动，而持身世者，皆主供不成。

大凡占馆，遇财爻持世，又主西席家眷同至。

应生财值，定然供膳饔（7）餐。

财爻临应生合世身，定主供膳，财为饮食故也。

若月建日辰动爻，俱带妻财，必非一家东道供膳，乃诸生轮流供也。

财爻旺相，款待必厚；休囚，款待必薄；财化子，必丰洁；财化鬼，无美味；财化父，必淡薄；财化兄，常食而已。

如索束修，可把妻财推究；若居伏地，还求朋友维持。

凡占取索束修，以财爻为主。

若不出现，不拘伏在何爻下，皆主费力难索。

必须浼求朋友，同行取讨，则或可得。

盖凡伏藏，须得月建日辰动爻，提起伏神，如同飞神，然后得出为用，故也。

出现不伤，旺相生身，名曰吉；入空无救，休囚化绝，号为凶。

凡占束修，得财爻出现，旺相不空，而月建日辰动爻，不带兄弟伤克，则不缺欠。

更得财爻生世合世，大吉之兆。

若财虽出现，却被克劫，或居绝地，或空亡，或变出死墓绝爻，皆不遂意。

世持兄克，尤难取讨。

得子孙旺动，亦好。

变出父爻，书债必然偿货物；

财动化父，或父动化财，主束修必无金银宝物，多是货物准折，乃有名无实之象。

卦中兄弟更动，杂货物亦不尽得。

化成兄弟，砚（8）田定主欠收成。

兄弟乃劫财之神。

若发动或持世，皆难入手。

财化兄，有名无实，或得一半。

卦若无财，遇兄化出，则主有人抽分。

身空应空财福空，必成虚度；

凡占束修，遇卦身应爻，及子孙妻财，或空或不上卦，主束修无得。

盖财为用神，身为事主，应为诸生父兄，而子孙又生财之神，今皆空休，其能取乎？故成虚度。

日克月克动变克，恐受刑伤。

月建日辰动变诸爻，皆来刑克世爻者，占馆必不可成。

占束修，恐被诸生父兄呵责，宜慎之。

鬼化财生，非讼则学金休矣；

卦中无财，而遇兄鬼文书乱动，有化出财爻，生合世爻者，必须讼诉公庭，然后可得束修。

官爻独发生世合世，亦然。

子连父合，因学而才思加焉。

凡占学馆，世若衰绝无气，而遇子孙动化，父母生扶，合起世爻者，主先生才学本不克赡（9），因教训子弟，而其才思日加进益。

卦有财动则不然。

生僻字注释：

（1）【谩】读音：man，四声。

意为：轻谩，没有礼貌。

（2）【钦】读音：qin，一声。

意为：敬重。

（3）【叱】读音：chi，四声。

意为：大声责骂。

（4）【颖】读音：ying，三声。

意为：聪明。

（5）【酢】读音：zuo，四声。

意为：客人向主人敬酒。

（6）【臼】读音：jiu，四声。

意为：舂米的器具。

（7）【饔】读音：yong，一声。

意为：熟食。

（8）【砚】读音：yan，四声。

意为：砚台。

（9）【赡】读音：shan，四声。

意为：丰富，充足。

二十三、词讼：

小忍不惩，必至争长竞短；大亏既负，宁不诉枉申冤？

欲定输赢，须详世应。

卦中世应，即状中原被告人，须看此，则两边胜负可知。

应乃对头，要见休囚死绝；世为原告，宜临帝旺长生。

占讼：以世为原告，应为被告。

若被告占，以世为自己，应为对头。

应旺世衰，他强我弱；世旺应衰，我强他弱。

逢兄遇鬼，虽强理短；临财持福，虽弱理长。

相克相冲，乃是欺凌之象；

世爻刑克应爻，未必我胜，乃是欺他之象；必得鬼克应爻，方为我胜。

应爻刑克世爻，未必他胜，乃是欺我之象，必须鬼克世爻，方为他胜。

世应遇三刑六害六冲，两爻俱动者，是鹬（1）蚌相持之势，两不相让之象。

相生相合，终成和好之情。

世应生合，原被有和释之意。

世生应，我欲求和；应生世，他欲求和。

世应虽生合，而变爻刑冲者，口和心不和也；世应虽冲克而变爻相合者，始不和，而终和也。

生中带刑，合中带克，而动空化空者，俱是假意言和，未尝信任之也。

世应比和官鬼动，恐公家捉打官司；

世应比和，亦是和解之象。

卦无财，或落空，是财用不给，而欲和也。

但得子动，月建日辰不相刑克，必成和好。

若世应生合比和，而官鬼却动者，主官府捉打官司，不依和议。

鬼爻休囚，是主词人刁蹬（2）。

若有制，终成和议。

卦爻安静子孙兴，喜亲友劝和公事。

世应生合比和，而六爻安静者，不劝自和。

世应虽不生合，而子孙发动者，必有劝和之人，和释两边也。

与世同宫，及世爻化出，是我亲友；与应同宫，及应爻化出，是彼亲友；在间爻，则是中证人也。

若被世应动克，或鬼旺福衰，虽或劝和，不能依允。

卦无子孙，及落空亡，必然无人兜留。

世空则我欲息争；

世空我欲息争，应空他欲息争。

世应俱空，两愿消散，未成讼。

世空告不成，应空事无头绪。

初告状，世空，必有悔心，或遇变故，官司不理；应空，到头走闪，不成讼。

世空恐无主意，不能取胜；应空人不能齐，或对头躲闪，不能结讼。

应动则他多机变。

世动我必使心用谋。

若化鬼，或化兄，回头刑克，反为失计。

应动他有谋略，加月建，必有贵人倚靠；反伤世，必致大祸，宜世空避之则吉。

间伤世位，须防硬证同谋；鬼克间爻，且喜有司明见。

间爻为中证人。

生世合世，必然向我；生应合应，则必向他。

与世冲克，与我有仇；与应冲克，与彼有隙。

若旺爻生应，衰爻合世，是助彼者有力，助我者无功。

或静生应，动克世，是向彼者虽不上前，怪我者偏来出头也。

若冲克之爻反去生应合应，或与应爻比和，须防彼与中证人同谋陷害；若得鬼爻克制，或被日辰冲散合住，是官府不听其言，我得无事。

间爻若受三刑六害，冲克，中证必遭杖责。

身乃根因事体，空则情虚；

卦身一爻，乃词讼根由。

旺则事大，衰则事小；动则事急，静则事缓。

空亡不出现，皆是虚捏事故。

飞伏俱无。

毫厘不实；旺相空亡，一半真假。

要知为何起讼，以所临六亲断之。

如临父母：是田房树木，或为尊长起讼。

临兄：争财斗殴，门户役事，或为兄弟朋友起讼。

临子：是渔猎六畜，僧道医药，卑幼起讼。

临财：是婚姻财物，妻妾奴仆起讼。

临官：是撇青放火，人命贼盗官灾，或功名徭役起讼；妇人占，必为夫事；若临螣蛇，则是被人牵连之事；持世切己事，临应他人事。

父为案卷文书，伏须未就。

卦无父，案卷未成；父母旺空，文书未就；休囚空亡，其事不成。

如带刑爻，或临败病，必多破绽。

化财亦然。

化兄还欠笔削。

死墓衰绝，皆不济事。

若被月建太岁冲克，上司必要驳。

太岁月建作合，上司必吊卷。

有冲散，或克破，皆不依允。

鬼作问官，克应则他遭杖责；

官为听讼官。

克世我遭责，讼必他胜；克应他遭责，讼必我胜。

世应俱被伤，原被皆受责。

若鬼爻虽刑克，而文书却有情，杖责须有，罪名则无。

日为书吏，伤身则我受刑名。

日辰能救事，能坏事。

原被皆要此爻有情，则必有人看顾。

若临庭争讼，则当以此爻为吏书。

生合世爻，于我有益；生合应爻，于彼有益。

冲克应，冲坏彼事；冲克世，冲坏我事。

又如鬼动克世，而得日辰克制，冲散合住者，是官府有怒于我，却得傍人一言解之，而得宽宥也。

逢财，则理直气壮；

占讼，以财为理。

临世我有理，临应他有理。

临世而休囚死绝，我虽懦怯有济；临应而鬼来刑害，彼虽有理，而官府不听。

若遇兄，则主不能分辨。

如占下状，则财为忌爻。

或发动，或持世，或值日辰，或带月建，皆主不成。

遇兄，则财散人离。

兄弟，破败耗散之神。

若在身世爻上，事必干众；动则广费资财；更化兄，或加白虎，必主倾家荡产，财散人离。

临应爻，则以彼断之。

世入墓爻，难免狱囚之系；

世爻入墓化墓，或临鬼墓，卦象凶者，必有牢狱之祸。

墓爻衰弱，是箍（3）禁笼中。

临白虎，在狱有病；自空化空，死于狱中。

官逢太岁，必非州县之词。

鬼在本宫内卦，本州本县词；本宫外卦，事在本府；第五爻，抚按三司；六爻，事干省部。

外宫外卦，必发于外县他州官问。

官逢太岁，必干朝廷；逢月建，必涉台宪。

内外有官，事涉一司终不了。

官不上卦，无官主张。

内外有官，权不归一。

主事体反复，必经两司，然后了事。

不然，则有旧事再发，或被他人又告。

官化官亦然。

空则勿断。

上下有父，词兴两度始能成。

官父二爻不宜重见，主有转变不定之象，其事必主缠绵，率难了结。

如占告状，遇有此象，再告方成。

若月日动变，诸爻俱带文书，重叠太过者，虽告数次，亦不能成。

官父两强，词状表章皆准理；妻财一动，申呈诉告总徒劳。

凡欲上表申奏，申呈告诉等事，皆要官父两全，有气不空，则准理，缺一便不成。

最怕财动则伤父，必不可成。

若父虽旺相，财爻持世，或父动化财，皆主词理未善，宜更改可成。

卦无财爻，月建日辰带财，亦不能成。

父旺官衰，雀角鼠牙之讼；

父旺相，官休囚，词状幞（4）头虽大，事实细，故乃鼠才雀角之讼。

父旺官空，或有父无官，主同状虽善，官府却不放告受词。

变衰动旺，虎头蛇尾之人。

凡世应旺动，是有并吞六国之势。

若变入死墓空绝，乃先强后弱，虎头蛇尾之象。

应以彼言，世以己言断之。

世若逢生，当有贵人倚靠；应衰无助，必无奸恶刁唆。

世爻衰弱，遇月建日辰动爻生合，必有贵人扶持，彼亦无可奈何。

应爻遇之，是彼有人扶持，我亦不能制胜于彼也。

间爻生合，可得中证人力。

鬼生合，得官府中人力也。

无合无生，纵旺何殊独脚虎；有刑有克，逢空当效缩头龟。

应爻旺动，若无一点生合者，彼虽刚强有谋，乃是独脚之虎，不足畏也。

世无生合，是我势孤无助。

若遇月日动变，刑克世爻，其象最凶。

得世在空爻，谓空避。

如讼未成，不告为上；若已成讼，当效缩头之龟，勿与对理可也。

否则必遭罪责。

应逢刑克而避空者，是彼有躲避之计，我亦不能施其谋也。

兄在间中，事必干众；

兄弟在间爻，词内干犯牵连众多。

动则中证人贪索贿赂。

冲克应爻，索彼之财物也。

兄弟逢空，事虽干众，到官者少。

化官伤世，若不用财买嘱他人，必被其害。

父临应上，彼欲兴词。

父母为文书。

临世，我欲告理；临应，他欲申诉。

动则事已行矣。

化入死墓空绝，必不成事。

若逢合住克制，必有阻留者。

父动而官化福爻，事将成而偶逢兜劝；父空而身临刑杀，词未准而先被笞刑。

凡占告诉，遇官父两动，其事可成。

若父化子伤克官，或官化子刑冲父，必主身到公门，将投词而有人兜劝。

若父化空亡墓绝，官鬼刑克世爻，或带自刑，或被日辰冲克，告状且不准，先遭杖责也。

若官父皆旺，而有此象，虽被杖责，事必可成。

妻动生官，须用资财嘱托；

父母有气，不带刑害，不临败病，不被冲克，则词理中式，事必可成。

若鬼休囚死绝，亦难准理。

遇有财动生扶，可用资财谋干，然后有望。

若讼已成，卦有此象，必须用财嘱托官吏，姑待鬼爻生旺月日，方能成事。

更遇子孙发动，仍复无气，虽费资财，亦无所益。

世兴变鬼，必因官讼亡身。

世持鬼，我失理；应持官，他失理。

世变鬼，恐因官事而丧命；应变鬼，以彼断之。

无故自空，亦有大难。

若世临鬼爻克应，或应临鬼克世，主两边俱有罪责。

鬼在世，我做招头；鬼在应，他做招头也。

子在身边，到底不能结证；官伏世下，讼根犹未芟除。

卦身临福德，其事必不见底；出现发动，随即消散。

若占散事，得子动或世空，皆吉。

惟怕本宫鬼伏世下，则讼根常在。

目下虽不成讼，至官旺相月日，仍旧举发也。

墓逢日德刑冲，目下即当出狱；岁挈福神生合，狱中必遇天恩。

世墓鬼墓爻动，皆是入狱之象。

若得日辰刑冲克破，目下即当出狱，不久禁锢也。

在狱占卜，最喜太岁生合世爻，主有天恩赦宥。

月建生合，上司审出；日辰生合，有司饶恕；父母生合，必须申诉而后获免也。

若问罪名，须详官鬼；

凡卜罪名轻重，以鬼爻定之。

旺则罪重，衰则罪轻。

带刑加白虎旺动克世，金受极刑；火主充军；木主笞杖；水土徒罪。

须以衰旺，有制无制断之，不可执滞。

要知消散，当看子孙。

要知消散日期，若福动鬼静，以子孙生旺月日断；鬼动福静，以官墓月日断。

二爻俱静，若鬼旺福衰，以鬼爻墓绝日断；福旺鬼衰，以冲动福爻日断。

二爻俱动，若福有制伏，则看鬼爻；鬼有制伏，则看制伏之爻。

见官日则专看鬼爻；出狱日期则看破墓月日，或生合世爻月日。

卦象既成，胜负了然明白；讼庭一剖，是非判若昭彰。

生僻字注释：

（1）【鹬】读音：yu，四声。

意为：一种鸟。

（2）【蹬】读音：deng，一声。

意为：腿和脚向脚底的方向用力。

（3）【箍】读音：gu，一声。

意为：用竹蔑或金属条捆紧。

（4）【幞】读音：fu，二声。

意为：头巾。

二十四、避乱 ：附避役

人有穷通，世有否泰。

自嗟薄命，适当离乱之秋；每叹穷途，聊演变通之易。

因录已验之卦爻，为决当今之倭（1）寇。

承平日久，莫识乱离之苦。

不幸海倭窃发，横行吴越之间，剽（2）掠村落，纵肆淫杀，不忍见闻。

数年以来，人情汹涌，避乱不暇。

有在家而遭其烧劫者，有在途而被其掳掠者。

或死非命，或致伤残，或夫妻之不顾，或父子而相离。

割恩舍爱，惟命是逃。

然则伯道之弃儿，岂虚语乎！

予赖卜筮，未尝遭遇，此因不幸中之万幸也。

因以平日所验者，录述此篇，以为卜倭张本。

而凡以患难之欲避者，亦仿其占。

云：须凭五类，勿论六神。

世之占者，皆以玄武为倭贼，予则以官论。

玄武倘临福德，亦作倭断耶。

故凭五类，勿论六神。

鬼位兴隆，贼势必然猖獗（3）；官爻墓绝，人心始得安康。

以鬼为倭者，鬼能兴灾致祸，倭亦伤人害物，故也。

旺相发动，势必猖獗，纵横出入，莫能御止；若得休囚安静，日辰动爻又不冲并，则安枕而卧，必无惊恐。

路上若逢，休出外；宅中如遇，勿归家。

凡占，以卦中二爻为宅，五爻为路。

鬼在路上动，出外必遇，不如避于家中；在宅上动，必然在家撞见，不如出外避之。

动来刑害，从教智慧也难逃；变入空亡，纵被拘留犹可脱。

卦中鬼动，若不伤世，任彼猖獗，不遭其祸；如被刑冲克害，必难逃避。

若变入死墓空绝，则是虎头蛇尾，虽凶无咎之兆，虚惊则不免焉。

若变生旺，妻财等爻，则为可畏。

日辰制伏，何妨卦里刑伤；月建临持，勿谓爻中隐伏。

官鬼动来刑克世爻，固是凶兆。

若得动爻日辰克制之，或冲散合住之，皆谓有救，虽见凶恶，必不为害。

惟怕月建日辰带鬼刑克世爻，则虽卦中无鬼，亦必遭其毒手。

月建为甚，日辰次之，出现则不可当也。

所恶者提起之神，所赖者死亡之地。

鬼爻伏藏，固是吉兆。

若被动爻日辰冲开飞神，提起伏神，仍被其害。

必得鬼伏死墓绝，或临空亡，则虽提之，亦不能起，方无事也。

且如甲申日卜得涣卦，六爻安静，又无官鬼，岂非吉兆？殊不知本宫己亥鬼，伏于六三空亡爻下，既已透出，又遇申日提起，且又冲克世爻，所谓变吉为凶，果被妇人引祸及己。

盖申金乃离宫妻财，故也。

自持鬼墓，坟中不可潜藏；或值水神，舟内犹当仔细。

官父自持鬼墓者，如水土墓在辰，鬼在辰爻动是也。

凡遇此象，不可避在坟墓中；土鬼皆然，虽宇宙之内，亦不宜也。

木鬼：不可避在草木丛中；水鬼：不可避在舟中；金鬼：不可避在寺观中；火鬼：不可避在窑冶中；水化水，不可避在夹内；乾宫鬼化父，不可避在楼阁中，否则必然遇见。

余当仿此推。

子爻福德北宜行，午象官爻南勿往。

官鬼所临地，倭寇出入之所，宜避之。

如临午爻，勿往南方类。

子孙所临地，倭寇不到之处，宜往之。

如临子爻，宜往北方类。

余仿此。

鬼逢冲散，何须克制之乡；福遇空亡，莫若生扶之地。

取子孙之地为吉者，以其克制官爻也。

若发动则取之。

若福静官动，而卦有冲散合住官爻者，即以冲合之方为吉。

以其为得用之神，故也。

若卦无子孙，或落空亡，或衰静受制，不得其力，而鬼爻又无冲散合住之类者，则取生合世爻之方为吉；但不宜在鬼爻刑克冲害之地耳。

旺兴内卦，终来本境横行；

凡占倭夷到此地否，若官在本宫内卦发动，必到此地；在他宫外卦，则不入我境。

内卦持世，值到宅边；内卦应临，虽来不入我室；卦身临之，彼此俱遭其祸。

动化退神，必往他乡剽掠。

官鬼发动，其势必来。

若化退神，乃是往于他处劫掠也；如化进神，倭必速到，宜早避之。

官连旺福合生身，反凶为吉；

官爻发动克世，必遭毒手。

若得化出子孙，或化子财，反来生合世身者，必然因祸致福。

或得财物，或得子女。

阳化阴财刑克世，弄假成真。

官爻发动，不伤世爻；而化妻财，反伤世爻者；必因贪得财物，而惹祸也。

若阳鬼化阴财，阴鬼化阳财，须防倭贼假装妇人，哄诱乡民，因而遇之，不能避也。

得世在空避之，庶几可脱。

贼兴三合爻中，必投陷井；

卦有三合爻动，最怕鬼动其中，或会成鬼局，必主倭夷四边合来。

虽欲避之，前遭后遇，左冲右撞，不能脱离。

卦有两鬼俱动克世，亦然。

三合兄局，身虽无事，财物失散。

三合父局，小儿仔细。

三合财局，生合世爻，反主得财；刑克世爻，则主父母失散。

三合子局，则伤鬼最吉也。

身在六旬空处，终脱樊笼。

身世空亡，虽见刑克，不能为害，避空故也。

如癸亥日卜得损之临卦，日辰扶助官鬼，动克世爻，并无救制，岂非凶兆？然而世坐空亡，果应无事。

官鬼临身，任尔潜踪犹撞见；

官爻持世，乃是倭贼临身，如何可避？如被捉去而占，亦不能脱彼而回。

子孙持世，纵然对面不相逢。

子孙持世，不动亦吉，发动尤妙。

若临月建，或带日辰，或在旁爻旺动，皆吉。

卦中虽有鬼动，亦不足畏。

大怕空亡，则不干事。

兄变官爻，切恐乡人劫掠；

卦中无鬼，或落空亡，而遇兄动变出者，须防邻人乘机劫盗财物，非真倭贼也。

兄在内卦，近邻人；在外卦，远方人也。

财连鬼杀，须防臧（4）获私藏。

卦中无鬼，财变官爻者，恐是家中奴婢，假妆倭子，劫掠财物，或在乱中被其藏匿也。

在外卦，乃邻里妇人。

日辰冲克财爻，妻奴失散，动象刑伤福德，儿女抛离。

官鬼动，必有惊险。

不拘日辰动爻，被其伤处，即不太平。

如冲克财爻，主妻奴失散。

冲克子孙，主儿女抛离之象。

火动克身，恐有燎毛之苦；水兴伤世，必成灭首之凶。

卦中火加凶杀，动来克世，主有火烧之祸。

火带财爻，或化妻财，或卦无父母，或父落空亡，房屋必成灰烬。

若水加凶杀克世，主有溺水之患；更遇世衰无救，必至溺死。

水带父母动于外卦，则受风雨淋漓之苦。

父若空亡，包裹须防失脱；妻如落陷，财物当虑遗亡。

父爻空亡，包裹必然亡失；不然，则父母有不测之祸。

财空，财物恐有失散；不然，则妻妾有不测之祸。

子孙空亡，忧小口；兄弟空亡，忧手足。

以上避空则勿断，惟官鬼空亡为大吉。

五位交重，两处身家无下落；

凡遇五世及游魂卦，世爻发动，脱身在外；东奔西走，避乱不暇。

身宅两处，不顾财业。

更遇日辰动爻冲散世爻，必无安身下落之处。

空动尤甚。

六冲乱动，一家骨肉各东西。

八纯六冲卦，六爻乱动者，主父子夫妻，兄弟骨肉，各自逃命，不能聚于一处。

六合卦，虽离，一家骨肉，必不分散。

以上五条，必须卦有官动，方有此象。

不动，不可乱言。

福临鬼位刑冲带杀，则官兵不道；

子动固吉兆。

若带刑害虎蛇等杀，冲克世爻，而又变出官鬼者，乃是官兵乘乱掳掠，非关倭寇事也。

子孙虽不伤世，化鬼却来刑克者，亦然。

且如五月戊寅日，有卜倭，得明夷之谦卦。

二鬼俱静，子孙独发，皆欣喜。

予独戒其，慎之。

盖子孙虽动，被日辰扶起克世，则非吉兆。

况变官爻，系是世墓；世临病爻，谓之带病入墓，其凶可知。

但官从子化出，必非倭夷之祸，乃官兵之祸也。

已而果然。

官变兄爻克合伤财，则妻妾遭淫。

官爻发动，刑克世爻，合住财爻，则身被擒获，妻遭淫污；如不伤世，而但合住财爻者，身虽无事，妻必被辱也。

更化兄爻，既奸而又不放回也；若鬼虽不合妻财，而化兄带合克制者，亦然。

子化官合财，恐受官兵之辱也。

财化子必不顺从。

妻去生扶，只为贪财翻作祸；

鬼爻发动，最喜休囚死绝，决无深伤。

若有财动生扶，必为贪彼财物，而惹成祸患也。

世以己言，应以人言。

若在旁爻，及日辰带财者，又是妇人引惹祸来，非为财物也。

在内卦，自家妻妾；在外卦，是他家妇人。

子来冲动，皆因儿哭惹成灾。

官鬼安静，幸也。

若被子孙冲动，必有小儿啼哭，因而知觉，乃被其害。

世爻冲动，自身惹灾；应爻冲动，他人惹祸；兄爻冲动，同伴惹祸；日辰冲动，亦然。

得值六亲生旺，虽陷何妨；如临四绝刑伤，逢屯即死。

凡动爻日辰伤克，必有灾咎。

若受伤之爻，生旺而有气，纵有惊险，不致伤命。

惟怕临于四绝之地，或在月令衰弱之爻，一克即倒，必然丧命。

如五月庚寅日，卜得大壮之小过卦，日辰妻财，生扶动鬼，刑冲子孙，又克兄弟，果被获去，一弟一子。

然子坐绝地，而夏月庚金正弱，兄临土爻正旺，所以子死菲命，而弟得回来也。

世爻亦被动爻冲克，而无事者，世得避空，故也。

世遇乱离，既已逐爻而决矣；时遭患难，亦当随象以推之。

平居无事，何暇占卜？倘或刑戮所加，户役所累，或官府擒拿，仇家报复，或祸起于无辜，殃生于不测，苟不避之，终为所害。

是以不能无避难之占也。

然大概与避乱相似。

故并附于此。

最怕官爻克世，则必难回避；

不拘脱役避祸，若遇官鬼动来刑冲克世，皆不可避，持世亦难。

必须鬼爻空亡，或不上卦，或衰绝不动，然后为吉。

若鬼虽空绝安静，却遇本宫官鬼伏于世下者，目下无事，日后必然举发。

大宜福德临身，则终可逃生。

子为解神。

若临身世，或在旁爻发动，或值月建日辰，则虽遇官鬼，亦不妨事。

大怕空亡墓绝，或被父动克制，则为无用。

官化父冲，必有文书挨捕；

父母旺动，名字已入宪册，必有官批在外；鬼爻亦动，事体正急，宜速避之。

父化官、官化父，刑克世爻者，必着公差挨捕，宜慎防之。

世爻空亡，虽捕不获。

日冲官散，必多亲友维持。

卦中官动，固难逃避。

若得日辰动爻冲散之，或克制合住之，必有心腹亲友，与我周旋干事，或解释、或阻挡，不使之累我也。

要知何人，以冲合制鬼之爻定之。

鬼带月建，虽阻无益。

鬼伏而兄弟冲提，祸由骨肉；

鬼爻动，要见冲合；鬼爻静，怕见冲合。

如兄弟冲动鬼来刑克世爻，是自家骨肉，搜踪捕迹，恐难逃避。

若鬼伏藏，而遇动爻，日辰冲开提起者，亦以六亲，定其害我之人。

世爻自去提起者，必是自不小心，撞见之也。

官静而旁爻刑克，事出吏书。

鬼动，其事必由官府；鬼静，而卦中动爻日辰刑克世爻者，乃是下司本局，自作主张，或是仇家陷害也。

若化兄爻，或卦中兄兼动者，是欲索诈财物也。

应若遭伤当累众；

官鬼伤克应爻，必然累及亲友。

日辰刑克应爻，亦然。

妻如受克定伤财。

妻财如遇兄弟动，必主破费财物。

财爻合住官爻，或冲散官鬼，或化子克制官鬼，皆宜用财买求，方得无事。

偏喜六爻安静，

六爻不动，鬼爻无冲并者，患难可避，户役可脱，大吉之兆。

又宜一卦无官。

无鬼，则无官主张，事必平安。

空亡亦吉。

或身世之逢空，

世爻空亡，百事消散，纵有鬼动，亦不妨事。

《海底眼》之世空世动其忧脱，正谓此。

或用神之得地。

卦中得用之神旺相有气，不逢刑克冲害，不化死墓空绝，皆为得地，必得此人之力。

如占避居何处，亦以此方为吉。

如鬼爻发动，得父爻合住，则父爻为用神也。

余仿此。

天来大事也无防，海样深仇何足虑。

此二句，总结上四条。

卦中有一象。

决然无事也。

事有百端，理无二致。

潜心玩索，若能融会贯通，据理推占，自得圆神不滞。

生僻字注释：

（1）【倭】读音：wo，一声。

我国古代称日本为倭。

【倭寇】即 14－16 世纪，屡次搔扰抢劫朝鲜，和我国沿海的日本海盗。

（2）【剽】读音：piao，一声。

意为：抢劫，掠夺。

（3）【猖獗】读音：chang，一声。

jue，二声。

意为：凶猛而放肆。

（4）【臧】读音：zang，一声。

意为：善，好。

二十五、逃亡：

宽以御众，侮慢斯加；严以治人，逃亡遂起。

故虽大圣之有容，尚谓小人之难养。

须察用爻，方知实迹。

用爻者，妻妾奴婢逃亡，看财爻类是也。

若临午地，必往南方；或化寅爻，转移东北。

凡占逃亡，用爻安静，以所临之地为逃亡去向。

如坎北方，午南方类。

用爻发动，以变爻定其方向。

如临午动变出寅，可言初去在南方，今移于东北方也。

独发之爻，亦可定方。

六爻安静，卦无主象，则以应爻定之。

木属震宫，都邑京城之内；金居兑象，庵（1）院寺观之中。

用爻在乾宫：尊长家，或在父族，或隐于楼阁上。

坎宫：兄弟家，或在船上，或水亭中。

艮宫：少男家，或在山间，或在高岗烟去处，或石匠人家。

震宫：竹木林中，或胡须人处，或城市间。

离官：姊妹妯娌家，或窑冶所在。

金爻，铜铁匠家。

巽宫：花园蔬圃之内，死绝柴草之中，或在卖履织席之家。

坤宫：老阴人家，或在母族，或在旷野坟墓去处。

兑宫：在女人家，旺相寺观中，休囚庵院内。

更宜通变，不可执滞。

鬼墓交重，庙宇中间隐匿；休囚死绝，坟陵左右潜藏。

用持鬼墓，其人必在圣堂神庙中；死绝无气，则在坟墓左右。

用爻入墓化墓，乃在人家墙圈内住；不然，亦主深居不出而难寻。

如逢四库，当究五行；

四库：辰戌丑未是。

如用爻属木，卦有未动类。

凡遇墓库，不可一例推。

如辰为水土库，必在水边墓侧人家。

戌为火库，乃在寺庙香火去处。

丑为金库，是在铜铁银匠家，或在冶坊内。

未为木库，则在园林柴草间，或木工蔑匠之家。

以上用临土爻，亦依此断。

凡占逃亡盗贼，若遇墓爻，决难寻觅。

直待冲破墓爻月日，方可觅（2）。

倘伏五乡，岂宜一类。

卦无主象，须看伏在何爻下，便知其人在于何处。

如伏鬼下，在管仓库家中；旺加月建，官户人家；休囚无气，公吏人家。

伏父下，叔伯父母尊长家，不然在手艺人家。

伏兄下，兄弟姊妹，相识朋友家。

伏财下，奴婢妻妾阴人处，或富户人家。

伏子下，在寺观中，卑幼处也。

又如伏于鬼墓下，不在庙宇中，则在寺庵内。

又如伏于财库爻下，不在仓库中，则在富豪家也。

木兴水象，定乘舟揖而逃；

用爻属木，在坎宫动者，必乘舟逃去。

木化水，水化木，或木在水宫动，或水动木宫者，皆然。

用爻若临火土，乃是陆地潜行。

用爻冲动水爻，涉水逃去；冲动火爻，踰墙越篱而去；水爻刑克用爻，必曾溺水。

动合伏财，必拐妇人而去。

用爻动来与本宫财爻作合，其人必拐妇人逃去。

财若伏于世下，必是妻妾；应爻下，邻家妇人；在旁爻，使令女子。

主象变出之爻，与卦中财合者，亦然。

若妇人逃亡，遇财官相合，亦是暗约情人而去也。

内近外远生世，则终有归期；

用爻在本宫内卦，人在本地，或在宗族之中。

初爻在邻里，二爻在乡党。

本宫外卦，本府别县去。

他宫内卦，外县交界处。

他宫外卦，别府州县。

更在六爻，远方逃去。

若临世上，其人未曾出窟（3）。

最喜生世合世，其人虽去，常思故里。

日后当自归，寻亦易见也。

静易动难坐空，则必无寻路。

用爻不动，其人易寻。

动则迁徙无常，指东言西，或更名改姓，必难寻获。

若落空亡，杳无踪迹；动入空亡，逃后必死，亦有大难。

有故空亡，恐人察识，遂深避之；无故空亡，必有归日。

合起合住，若非容隐即相留；

静爻逢合则合起，动爻逢合则合住。

若日辰动爻合起主象，必有窝藏容隐在家者，卒难寻觅；如被合住，则有人相留在家，不致放窜也。

要知相留容隐之人，以合爻定之。

如子孙为僧道，官鬼为巡捕类。

合爻与世冲克，决不来报。

冲动冲开，不是使令当败露。

静爻逢冲为冲动，动爻逢冲为冲开。

用爻遇动爻日辰冲动，家中必有人使令逃亡者。

如父是尊长，财是妻妾类。

若被冲开，有人喝破，去后必当败露。

冲爻是兄，或化兄，必被索诈财物。

更带刑爻，或加蛇虎，仍被鞭挞。

动空化空，终必释放。

动爻刑克，有人阻彼登程；日建生扶，有伴纠他同去。

用爻遇动爻，日辰相克，必被他人责打；逢冲，被人喝破；遇克，被人捉住。

有扶有并，有人同去；有生有合，有人纠他同去。

以上刑克等爻，与世有情，必来报我；与世无缘，虽阻何益？若在五爻，宜路上候之。

间爻作合，原中必定知情；

间爻为原保人，无保以邻里断之。

如与用爻相合，必知其情；更与世爻冲克，必是此人诱去。

空合或化空亡，始虽知情，今却不知其去也。

世应相冲，路上须当撞见。

世应俱动相冲，途中必然撞见，用爻与世动冲，亦然。

世爻动克用爻，或世旺应衰，必然擒拿；应旺世衰，或用爻克世，虽能遇见，不能捕之。

无冲无破，居六位则一去不回；有克有生，在五爻则半途仍走。

用爻不受刑冲克害，又不生合世爻，而世爻不克应者，是逃者不思归，寻者不得见，乃一去不回之象。

若动爻日辰克制用爻，是可擒之象。

若遇变出之爻，反生合用爻者，主捕后仍被逃走。

在五爻，途中断；在内卦，到家断；持世爻，则捕归而复逃也。

主象化出主象，归亦难留；

卦有用爻，不宜再化出来，谓化去，必难捕获；若被世爻动爻日辰克制，庶可寻觅。

但捉归之后，亦不久留。

本宫化入本宫，去应不远。

本宫仍化本宫卦，其人逃在本处地方，必不远出别境；若用爻在他宫动，而又化入他宫者，远去他方，不在本乡也。

归魂卦用仍生合，不捕而自回；游魂卦应又交重，能潜而会遁。

凡遇归魂卦，其人有还乡意。

若世应比和生合，或主象生合世爻者，必自归，寻之亦易见。

惟遇游魂卦，其人必无存心，决不思归。

更若应爻发动，必能东迁西徙，隐讳实迹。

能潜会遁，寻之必难见面。

若得世爻旺动克应，日辰动爻制伏主象，庶可寻获，亦不费力。

世克应爻，任尔潜身终见获；应伤世位，纵然对面不相逢。

世克应，是我制住他，去不甚远，寻之易见；应克世，是他得志，去有自由之象，寻之难见。

父母空亡，杳无音信；

父母必有信，动空化空，皆是虚信；旺相空亡，半真半假；休囚空亡，杳无音信。

父化父，或两父动，必有两处人来报信。

若遇日辰合住，必被人阻，不能来报。

用爻化父，或卦无用爻，而遇父母化出，当出招子候缉，然后有信。

子孙发动，当有维持。

子孙临身世，则好去好回，自然顺利。

如在旁爻动，或系日辰生合世爻，必有维持调护之人。

纵有逆事，不能为害。

众杀伤身，切恐反遭刑辱；

动变月日，刑冲克害世爻者，众杀伤身也，须防反遭刑辱；得世爻空避，庶可脱免其祸。

动兄持世，必然广费资财。

兄弟持世，费财可寻。

旺相发动，必然广费资财；若加玄武乘旺动克，须防有人劫骗。

世化兄，自家失脱；世临无故自空，亦有遗亡之患。

父动变官，必得公人捕捉；

卦中父化官，官化父，或官父俱动，必须兴词，告官差捕，然后可获也。

世投入墓，须防窝主拘留。

凡遇凶卦，而世入墓者，必有反被拘留之辱；卦吉而遇此象，则寻见之后，身有灾病。

世应比和不空，必潜于此；

凡卜逃人在此处否，须得世应生合比和，用爻出现不空，必在此处。

若用爻或空或伏，或被日辰动爻刑克，其人决不敢往。

兄弟独发，亦不在此处。

若用爻变出之爻，与应爻作合，或与日辰相合，必曾潜住于此，则转移他处矣。

世应空亡独发，徒费乎心。

逃亡世空，去寻不成；应空，寻亦不见。

世应俱空，必主空回，决无寻处。

兄弟独发，虚诈不实，亦不见也。

但能索隐探幽，何虑深潜远遁？

生僻字注释：（1）【庵】读音：an，一声。

意为：小草屋。

或尼姑住的佛寺。

（2）【觅】读音：mi，四声。

意为：寻找。

（3）【窟】读音：ku，一声。

意为：意为：洞穴。

二十六、失脱： 附盗贼、捕盗、捉贼

民苦饥寒，每有穿窬之辈；物忘检束，亦多遗失之虞。

要识其中之得失，须详卦上之妻财。

财爻为所失之物，一卦之主。

自空化空，皆当置而勿问；日旺月旺，纵未散而可寻。

财爻无故自空，或动化空，皆寻不见，固当置而勿问。

若财爻得月令有气，或在日下生旺之地者，其物未散，必然可寻。

旺相空亡，可得一半。

内卦本宫，搜索家庭可见；他宫外卦，追求邻里能知。

财在内卦，又属本宫，其物未出家庭，寻之必见。

财在外卦，又属他宫，物已出外，寻之便见难矣。

在间爻，邻里人家可寻。

若财虽在内，不在本宫，其物在屋之外，不在屋之内。

财虽在外，却属本宫，其物在宅之内，不在宅之外。

更宜通变。

五路四门，六乃栋梁阁上，

财在六爻，系本宫，物在屋上。

属金：在壁头上；加螣蛇，在瓦楞下。

属木：在梁上；加勾陈，在斗拱上；日辰作合，在阁板上。

属水：在屋漏处；加玄武，在坑屋上。

属火：在天窗边，或在厨灶屋上。

属土：在燕窝中。

六爻系外宫，物在远方。

属土：在墙边。

属木：在篱边。

财临五爻，物在路边，动则去远。

系本宫，在家中巷里，或人常走动处。

财临四爻，物在门前。

系他宫，则在墙门外也。

初井二灶，三为闺阃（1）房中。

财临三爻，系本宫，物在房内。

属金：铁器中；属木：在床边，有合在箱笼厨柜中；属水：在杩（2）子下；属火：在香火堂中，或火炉内，灯架边；属土：房中酥泥内。

外宫则以屋外事断。

如金为街砌类。

财临二爻，物在厨灶边。

属金：碗盏缸甏（3）中；属木：五谷木器内；属水：盛汲浆水器中；属火：烟楼灶肚内；属土：灰堂泥土中。

财临初爻，物必盖地。

属金：在砖石堆内；属水：在井中，父母作合，在阴沟内；属木：在地台下；属火：灰堆中，或灶基下；属土：埋藏土中。

生旺方埋，墓绝埋久，胎养方欲起意埋藏，未曾下手。

水失于池，木乃柴薪之内；土埋在地；金为砖石之间。

财临水爻：生旺，物在池沼中；墓绝，物在沟渠内；逢冲，长流中；合住，是汲盛死水中。

财临木爻：生旺，竹木林中；死绝，柴薪内；又阳木竹条内，阴木草丛中；系本宫，则竹木器中，五谷囤内。

财临金爻：内卦旺相，在铜铁锡器中；休囚，缸甏瓶罐内；外卦旺相，砖石内；休囚，瓦砾中。

财临火爻：必近香火，或在灶边。

财临土爻：丑临金库，必铜铁器中，或萧墙内，砖壁脚跟；辰为水库，在阳沟内，溪畔埋藏；不然，亦是窳（4）下所在；未为木库，必埋蔬果园中，或埋田野草中，或米麦囤底；戌为火库，必埋灶底，或埋灰内，或埋高泥墩上。

此断义理不能尽述，当各以类推之。

动入墓中，财深藏而不现；

大抵妻财所临之爻，或在其中，或在其傍，未可必也。

惟财爻入墓化墓，或伏墓下，必在器物中，不可以边旁近侧言。

要知何物内，以前五爻四库推之。

静临世上，物尚在而何妨。

凡占失脱，财爻不宜动，动则更变难寻。

若得安静，持世生世合世，其物皆主未散，必易寻。

生旺不空尤妙。

衰绝受制，亦不济事。

鬼墓爻临，必在坟边墓侧；

财临鬼墓，其物必在神庙中。

无气则在坟墓内。

如系本宫内卦，则在柩傍，或在坐席上。

更加螣蛇，恐在神图佛像之前；在三爻，香火堂中。

日辰合住，定然器掩遮藏。

财爻发动，遇日辰合住，必然有物遮掩。

合而又冲，半露半遮。

要知何物掩盖，以合爻定之。

如火爻父母作合，为衣服掩盖类。

旁爻动来作合者，亦然。

子爻福变妻财，须探鼠穴；酉地财连福德，当检鸡栖。

凡占失脱，财化福，福化财，其物必在禽兽巢窟中。

如值子爻，是鼠衔去；更在初爻，在地穴中；寅是猫衔去；丑在牛栏内；午在马厩中；未在羊牢；酉在鸡栖；亥在猪圈类也。

有合则在内，无合则在傍。

鬼在空中，世动则自家所失；

卦无官，或落空，而世爻动者，自家遗失，非人偷。

要知何故失落，以世临六神定之。

如临青龙，酒醉失，或因喜事失；临白虎，因病失，或因丧事，或因跌而失；临勾陈，因起造失，因耕种失；临螣蛇，与应冲克，争扭失；与应生合，嬉戏失；临朱雀，口舌争竞失；临玄武，或因窃盗失也。

财伏应下，世合则假贷于人。

官鬼或空或伏，或死绝不动，而财临应上，或伏应下，其物非人偷，乃自借于人也。

要知何人假借，以应临六亲定之。

如临子，为僧道巫医，或卑幼小儿借去类。

世应冲克，则勿断。

若官空伏，而财化官爻，是自遗失，被人拾去。

若伏子孙，当在僧房道院；如伏父母，必遗书笈衣箱。

财不上卦，须寻伏在何处。

若伏子爻下，物在寺院中；休囚在六畜门内，胎养小儿误失。

如伏父下，物在正屋中，或在尊长处；无合，衣服书卷中；有合，书箱衣箱等内。

若伏兄下，本宫姊妹兄弟处，他宫相识朋友处；如三四爻在门户边；外卦则在墙篱下。

若伏财下，物在妇人处；或在妻妾家；或在五谷内；或在厨灶内。

若伏鬼下，物在职役人家；或在厅堂内；或在病人处。

土鬼在坟墓庙堂中。

在内则家中失脱，在外则他处遗亡。

财在内卦，失于家中；财在外卦，失在他处。

在初爻井边失，二爻灶边失，三爻房内失，四爻门前失，五爻途中失，六爻远方失。

又如初爻财动化子，或子动来作合，其物必先失在井边，后被小儿拾去。

余仿此推。

财伏逢冲，必是人移物动；

财伏卦中，遇动爻日辰暗冲者，若鬼爻衰静，其物被人移动他处，非人偷也。

要知移动之人，以冲爻定之。

冲爻逢空，或化空亡者，移物之人，必不在家。

鬼兴出现，定为贼窃人偷。

凡占失脱，鬼不上卦，或落空，或衰绝不动，皆不是人偷。

游魂卦多是忘记。

若鬼爻变动，方是人偷。

或虽安静，若乘旺相，或被日辰冲并，或被动爻合起，亦是人偷。

阴女阳男，内卦则家人可决；生壮墓老，他宫则外贼无疑。

鬼爻属阳男子偷，属阴女人偷。

阴化阳，女偷与男；阳化阴，男偷寄女处。

生旺，壮年人偷；墓绝，老人偷；胎养，小儿偷；带刑害，有病人偷。

本宫内卦，家中人偷；他宫内卦，宅上借居人偷；或家中异姓人偷。

本宫外卦，亲戚人偷，与世冲克，虽亲不和。

他宫外卦，外人为贼。

在间爻，邻里贼；在六爻，远方贼；持世，贴身贼。

乾宫鬼带螣蛇，西北方瘦长男子；巽象官加白虎，东南上肥胖阴人。

八卦定贼之方隅，六神定贼之形状。

如男在乾宫，西北方人；在巽宫，东南方人。

带螣蛇，身长面瘦；带白虎，身胖面白。

旺相肥大，休囚瘦小。

余见身命章。

阴阳以爻象论，勿以卦宫推。

与世刑冲，乃是冤仇相聚；与福交变，必然僧道同谋。

鬼爻与世刑冲，其贼素与我有仇隙者；与世生合，乃是兼亲带故之人。

鬼化子，子化鬼，必有僧道杂在其中；子孙带合，是还俗僧道。

鬼化父，父化鬼，是老年人，或手艺人；不然，则是祖父相承为贼者；父临胎养，乃是书童。

鬼化财，财化鬼，是妇人，或人家奴婢。

鬼化兄，兄化鬼，在内是兄弟姨妹，在外是邻里相识。

鬼化鬼，公门走动人，或曾被人告发；更加玄武，贼名已著，专以窃盗为计。

若被父母三刑六害，必经刺字。

鬼遇生扶，惯得中间滋味；

鬼爻无气，又临死绝，而生扶合助者，其贼必为饥寒所迫，故至此也。

若遇动爻日辰扶起者，乃是此贼惯得其中滋味者。

带月建，是强盗；加太岁，是世袭不良。

动爻日辰无气作合，必有人牵脚来偷。

官兴上下，须防里外勾连。

六爻上下有两重官者，必非一人偷盗。

两爻俱动，是外勾里连，二贼同谋。

内动外静，是家人偷与外人去；外动内静，乃家中有人知情，非同偷也。

木克六爻，窬墙而入；金伤三位，穿壁而来。

木鬼克土，踰墙掘洞；金鬼克木，割壁钻篱；火鬼克金，劈环开锁；水鬼克火，灌水灭灯；土鬼克水，涉溪跳涧；木火交化，明灯执杖。

更宜通变。

要知何处进入，以鬼克处定之。

如木鬼克六爻，踰垣而入；克初爻，是后门掘洞而进也。

世去冲官，失主必曾惊觉；

世冲鬼爻，家主知觉；应冲鬼爻，宅母知觉；旁爻冲鬼，家人知觉。

要知因何而觉，以鬼爻临五行断之。

如木为门户声，金为铜铁响，土为蹼跌，火为明亮，水为水声。

又如戌为犬吠，酉为鸡叫类。

宜分六爻断之。

日来克鬼，贼心亦自惊疑。

鬼被动爻日辰刑克，偷时贼必惊疑。

如日辰动爻属金，必触缸甏响，而畏家主知觉。

金空乃是人声，胎养小儿啼，墓库老人嗽，未敢下手。

属木，是畏门户牢闭，或闻开门而惊也。

属水，必有登厕小解饮水类，因而撞见。

属火，必见灯火而复退，或火光下穴窥见影响形迹。

属土，乃墙壁坚固，地道险阻，其贼疑惧也。

若戍土刑克，必被犬伤。

子动丑宫，问牧童必知消息；福兴酉地，见酒客可探情由。

子动，其人有人撞见，询之可知消息。

如在子爻，可问科头男子，或捕鱼人。

在丑爻，可问牧童，或筑墙人。

在寅爻，是木客木匠，或担竹木器人。

在卯爻，问织席卖屦人，或挑柴砟草人。

在辰爻，问开池凿井人，或傍河锄地人。

在巳爻，问穿红女子，或弄蛇乞丐人。

在午爻，问烧窑、乘马人，或讨火提灯人。

在未爻，问挑灰耕种人，或牧羊人。

在申爻，问铜铁匠，或弄猴人。

在酉爻，问针工酒客，或抱鸡人。

在戌爻，问挑泥锄地者，或牵狗人。

在亥爻，或担水踏车人，或洗衣沐浴人。

兄动劫财，若卜起赃无觅处；

卜起赃，占寻物，皆怕兄动。

或伤世，或世带日辰，或鬼化兄，或财化兄，皆主财物已散，卒难寻觅。

盖兄能劫财，故也。

官兴克世，如占捕盗反伤身。

凡占捕盗，要世旺鬼衰，世动鬼静，则易于捕获。

若鬼爻乘旺动，来刑克世爻，须防反被其害。

得世空避之，或子动解救，庶几可免伤害。

世值子孙，任彼强梁何足虑；

子为捕贼人。

当权旺动，或临世，或带月建日辰，则鬼有制，贼必可获；纵是凶恶强盗，不足畏也。

若鬼旺福衰，鬼动福静，则不能干事也。

鬼临墓库，纵能巡捕亦难擒。

鬼爻入墓，或临卦墓，或与鬼墓俱动，或化入墓，或伏墓下，皆主其贼深藏不出，卒难巡捕。

得动爻日辰冲破墓爻，庶几可获。

日合贼爻，必有窝藏之主；

鬼为贼爻。

捕盗遇合，贼必有人窝藏在家，不能得见。

合临于世应月日，是地主窝藏；在旁爻，则隐在其家庄上；不然，亦非地方有名之家也。

要知窝主，以合爻定之。

如财合，是富家，或妇人窝主之类。

动冲鬼杀，还逢指示之人。

鬼遇动爻日辰冲克，必有人指示其贼隐处。

要知何人指示，以克冲爻定之。

如丑为牵牛人，亥为洗衣人，木在水上动，是舟人类。

鬼若旺动，不受冲克，虽知其贼，不能捕获。

卦若无官，理当论伏；财如发动，墓处推详。

捕盗无官，贼必隐藏踪迹，难以寻获。

须看伏在何爻，便知贼在何处。

如伏财下，在妻家类。

若卦中无鬼，动爻有化出者，即以变爻论之，不须看伏。

如子化出，在寺观中类。

若卜起赃，见财爻发动，看其墓在何处，便知藏在何方。

如财爻属金，旁边丑爻又动，金墓在丑，丑寅为艮，艮居东北，便断在东北方。

伏若克飞，终被他人隐匿；飞如克伏，还为我辈擒拿。

此伏只论鬼爻，此飞只论世爻。

伏克飞，子孙虽动亦难寻获；飞克伏，子孙虽静亦可擒拿。

或曰：飞神只论伏上之爻，亦通理。

若伏空爻，借赁屋居非护贼；

鬼伏空爻下，是借赁其家屋住，非为窝藏。

不然，其贼虽或潜住他家，亦不与之容隐，后终败露。

旺空是不知情，空动是不在家也。

如藏世下，提防窃盗要留心。

凡占防盗，最要鬼爻无气不动，或落空，或日辰冲散，或动爻合住，或子孙克制，或世空亡，皆为吉兆。

若鬼爻无制，动克世爻，鬼爻生旺日，当受其害。

若卦无鬼，却伏在世下，目下虽无事，至鬼爻生旺日，或冲动月日，宜防之，故要留心。

伏又空亡，始无忧虑。

倘失舟车衣服，不宜妻位交重；或亡走兽飞禽，切忌父爻发动。

失脱，不可专以财为用爻。

若失舟车衣服，文书券契，则以父母为用爻。

财动便难寻。

若失飞禽走兽，及六畜之类，则以子孙为用爻。

父动亦不见矣。

更宜通变为妙。

卦爻仔细搜求，盗贼难逃捉获。

生僻字注释：（1）【阃】读音：kun，三声。

意为：门槛。

也指妇女居住的内室。

（2）【杩】读音：ma，四声。

意为：床两头或门扇上下两端的横木。

（3）【甏】读音：beng，四声。

意为：瓮，坛子。

（4）【窳】读音：yu，三声。

意为：坏。

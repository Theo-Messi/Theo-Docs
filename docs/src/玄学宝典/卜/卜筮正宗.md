---
title: 卜筮正宗
editLink: true
---

## 卜筮正宗凡例

一、卜筮一道，导愚解惑，教人趋吉避凶。

六爻既立，变化斯呈，莫不有至当不易之理。

世人胸无成见，不能推究精微，只以惑世诬民，深可哀也。

是书一宗正理，不敢妄执臆说，贻误后学，因名之曰“正宗”。

二、自鬼谷以来，以钱代蓍而易之道一变。

其所重者用神、原神、忌神、仇神、飞神、伏神、进退神、反吟、伏吟及旬空、月破等类，皆为卦内之纲领，不容草草忽过。

余故定为《一十八论》，升堂入室无出范围，读者幸细参之。

三、古书论飞伏神，有“乾坤来往换”之语，《易林补遗》更有爻之有伏有飞之说，讹以承讹，习而不察。

余于是书逐书逐卦分别为飞伏定例，庶学者一目了然，疑团自释矣！

四、卜筮之书如《天玄赋》、《易林补遗》、《易隐》、《易冒》、《增删卜易》诸刻，虽各有搜精标异然其间非执偏见，即自相矛盾，读者不无遗憾。

唯《黄金策》为刘诚意所著，洵足阐先天之秘旨，作后学之津梁，而《千金赋总论》一篇，尤包蕴宏深。

惜姚际隆之注纰缪甚多，反失庐山面目。

余于此颇费苦心，细加订正，知我罪我，亦听之而已。

五、余幼研易理，历有年所，后遇新安杨广含先生，因得以志其所学。

是书十三、十四卷有《十八问答》，皆吾师所授及余所占验。

学者熟此，始知《启蒙节要》之法与《十八论》及《辟诸书之谬》一理融贯，天地间秘密深藏，尽泄于是矣！

六、余垂帘市肆，应酬纷如，拟异日返故山，结庐林屋，尽谢人事，聿著成书，藏之石室，不欲向外人道也。

奈从游日至，相与讲论之余，手定是编，蠡测管窥之讥或所不免四方。

高明君倘不弃而教之，余则幸甚！

## 卜筮格言

夫卜筮之道，通于神明，所以断吉凶，决忧疑。

辨阴阳于爻象，察变化之玄机，此其意为至精，而其事为至大。

圣经曰：“至诚之道，可以前知”，故问卜者不诚不格，占卦者妄断不灵，此二语实定论也。

每见世之人遇事辄卜，而诚之一字昧焉罔觉，或饮酒茹荤，或邪淫不洁，迨至临时祷告，遂欲感格神明，不亦惑乎？更有富贵之人，视卜为轻，或托亲朋，或委奴仆，不亲至其悃忱，故卜而不应，占验无灵，遂委罪于卜筮之家，而不自知诚有未至，此问卜者之过也。

至于卜筮者流心存好利，借卜为囮，即如疾病一节，为问卜莫大之事，乃有丧心之辈勾通僧尼道观，讲定年规节礼，三七二八常例，妄断求利，看卜者之贫富为判断之多寡，妄断某寺某观礼忏几部，某庵某庙诵经几日，卜者心慌意乱，无不依从。

在富者费用犹易，其贫者至于典衣揭债，弃产卖物，一时有手足无措之苦，以冀其病之痊可。

究竟礼忏未完而病者已死，诵经甫定而病者告殂，则何益哉？此串通僧道之害也。

更有初学医生，脉理未谙，嘱令引荐，令卜医者指明住处姓名祷告，因而荐举不知。

卜者所得不过年规节礼之微，而病者顿遭庸医杀人之害，此串通医生之祸也。

二者郡城恶套，处处皆然。

予垂帘街前，遂有若辈来相蛊惑，予誓绝之，一一照卦细断，无不响应。

此非课学之精，实无妄断之失也。

今幸学稍有得，偶辑《卜筮正宗》一书请教高明，而犹恐问卜者有不诚不格之误，占验者有误断不灵之害也，故首识之。

## 第一篇 启蒙节要

一、六十甲子纳音歌

方法一：

甲乙锦江烟（金，水，火）子丑午未（金），寅卯申酉（水），辰巳戌亥（火）

丙子没谷田（水，火，土）子丑午未（水），寅卯申酉（火），辰巳戌亥（土）

戊己营堤柳（火，土，木）子丑午未（火），寅卯申酉（土），辰巳戌亥（木）

庚辛挂杖钱（土，木，金）子丑午未（土），寅卯申酉（木），辰巳戌亥（金）

壬癸林中满，花甲六音全．

方法二：

甲子乙丑海中金，丙寅丁卯炉中火，戊辰己巳大林木，

庚午辛未路傍土，壬申癸酉剑锋金，甲戌乙亥山头火，

丙子丁丑涧下水，戊寅己卯城头土，庚辰辛巳白蜡金，

壬午癸未杨柳木，甲申乙酉泉中水，丙戌丁亥屋上土，

戊子己丑霹雳火，庚寅辛卯松柏木，壬辰癸巳长流水，

甲午乙未砂中金，丙申丁酉山下火，戊戌己亥平地木，

庚子辛丑壁上土，壬寅癸卯锡箔金，甲辰乙巳覆灯火，

丙午丁未天河水，戊申己酉大驿土，庚戌辛亥钗钏金，

壬子癸丑桑拓木，甲寅乙卯大溪水，丙辰丁巳沙中土，

戊午己未天上火，庚申辛酉石榴木，壬戌癸亥大海水。

二、十天干所属

甲乙东方木，丙丁南方火，戊己中央土，庚辛西方金，壬癸北方水。

三、十二地支所属

子水鼠；丑土牛；寅木虎；卯木兔；辰土龙；巳火蛇；午火马；未土羊；申金猴；酉金鸡；戌土狗；亥水猪。

四、五行相生相克

金生水，水生木，木生火，火生土，土生金。

金克木，木克土，土克水，水克火，火克金。

五、六亲相生相克

生我者为父母，我生者为子孙，克我者为官鬼，我克者为妻财，比合者为兄弟。

六、天干地支八卦方位之图

七、天干相合

甲与己合，乙与庚合，丙与辛合，丁与壬合，戊与癸合。

八、地支相合相冲

子与丑合，寅与亥合，卯与戌合，辰与酉合，巳与申合，午与未合。

子午相冲，丑未相冲，寅申相冲，卯酉相冲，辰戌相冲，巳亥相冲。

九、五行次序

水一、火二、木三、金四、土五。

十、八卦次序

乾一、兑二、离三、震四、巽五、坎六、艮七、坤八。

十一、八卦象例

乾三连，坤六断，震仰盂，艮覆碗，

离中虚，坎中满，兑上缺，巽下断。

十二、八宫所属

乾属金，坎属水，艮属土，震属木，巽属木，坤属土，兑属金。

十三、以钱代蓍法

以钱三文熏于炉上，致敬而祝曰：“天何言哉，叩之即应；神之灵矣，感而遂通。

今有某姓有事关心，不知休咎，罔释厥疑，唯神唯灵，若可若否，望垂昭报。”

祝毕掷钱；一背为单画“丶”，二背为拆画“丶丶”，三背为重画“○”，三字为交画“×”，自下装上。

三掷内卦成。

再祝曰：“某宫三象，吉凶未判，再求外卦三爻，以成一卦，以决犹疑。”

祝毕复如前法再掷，合成一卦而断吉凶，至敬至诚无不感应。

诀曰：两背由来拆，双眉本是单，浑眉交定位，总背是重安；单单单曰乾，拆拆拆曰坤，单拆单曰离，拆单拆曰坎，余卦仿此。

三背为重，三字为交，交重之爻谓之发动。

重作单属阳，交作拆属阴。

凡动爻有变，重变拆，拆变单。

余爻仿此。

十四、六十四卦名

乾为天，天风姤，天山遯，天地否，风地观，山地剥，火地晋，火天大有（乾宫八卦皆属金）。

坎为水，水泽节，水雷屯，水火既济，泽火革，雷火丰，地火明夷，地水师。（坎宫八卦皆属水）。

艮为山，山火贲，山天大畜，山泽损，火泽睽，天泽履，风泽中孚，风山渐（艮宫八卦皆属土）。

震为雷，雷地豫，雷水解，雷风恒，地风升，水风井，泽风大过，泽雷随（震宫八卦皆属木）。

巽为风，风天小畜，风火家人，风雷益，天雷无妄，火雷噬嗑，山雷颐，山风蛊（巽宫八卦皆属木）。

离为火，火山旅，火风鼎，水火未济，山水蒙，风水涣，天水讼，天火同人（离宫八卦皆属火）。

坤为地，地雷复，地泽临，地天泰，雷天大壮，泽天夬，水天需，水地比（坤宫八卦皆属土）。

兑为泽，泽水困，泽地萃，泽山咸，水山蹇，地山谦，雷山小过，雷泽归妹（兑宫八卦皆属金）。

十五、纳甲装卦歌（从下装起）

乾金甲子外壬午；子寅辰午申戌。

坎水戊寅外戊申；寅辰午申戌子。

艮土丙辰外丙戌；辰午申戌子寅。

震木庚子外庚午；子寅辰午申戌。

巽木辛丑外辛未；丑亥酉未巳卯。

离火己卯外己酉；卯丑亥酉未巳。

坤土乙未外癸丑；未巳卯丑亥酉。

兑金丁巳外丁亥；巳卯丑亥酉未。

十六、安世应诀

八卦之首世六当，以下初爻轮上飏，游魂八宫四爻立，归魂八卦三爻详。

十七、六兽歌

甲乙起青龙，丙丁起朱雀，戊日起勾陈，己日起螣蛇，庚辛起白虎，壬癸起玄武（从下装起）。

十八、六兽起例

今以甲乙丙丁日附载为式，余仿此：

甲乙日例　丙丁日例

六爻　　玄武　　　青龙

五爻　　白虎　　　玄武

四爻　　螣蛇　　　白虎

三爻　　勾陈　　　螣蛇

二爻　　朱雀　　　勾陈

初爻　　青龙　　　朱雀

十九、安月卦身诀

阴世则从午月起，阳世还从子月生，欲得识其卦中意，从初数至世方真。

卦身之爻为所占事之主，若无卦身则事无头绪，倘卦身有伤，其事难成矣。

二十、三合会局歌

申子辰会成水局，巳酉丑会成金局，寅午戌会成火局，亥卯未会成木局。

二十一、长生掌诀

长生；沐浴；冠带；临官；衰；病；死；墓；绝；胎；养。

假如火长生在寅，从寅上起顺行，卯上沐浴，辰上冠带，依次顺行；木长生在亥，从亥上起。余可类推。

二十二、禄马羊刃歌

甲禄在寅，卯为羊刃；乙禄在卯，辰为羊刃；丙戊禄在巳，午为羊刃；丁己禄居午，未为羊刃；庚禄居申，酉为羊刃；辛禄到酉，戌为羊刃；壬禄在亥，子为羊刃；癸禄在子，丑为羊刃。

申子辰马居寅，巳酉丑马在亥，寅午戌马居申，亥卯未马在巳。

右禄马羊刃从日辰上起，凡卜家宅终身者，从本人本命上起亦是。

二十三、贵人歌诀

甲戊兼牛羊，乙己鼠猴乡，丙丁猪鸡位，壬癸兔蛇藏，庚辛逢马虎，此是贵人方。

如甲戊日卜卦，见丑未爻即是日贵人；又如甲戊生人，见之为命贵人。

二十四、三刑六害歌

寅刑巳，巳刑申，丑戌相刑未并臻，子刑卯，卯刑子，辰午酉亥自相刑。

六害：子未不堪亲，丑害午兮寅巳真，卯害辰兮申害亥，酉戌相穿转见深。

二十五、八宫诸物

乾为马，坤为牛，震为龙，巽为鸡，坎为豕，离为雉，艮为狗，兑为羊。

二十六、八宫诸身

乾为首，坤为腹，震为足，巽为股，坎为耳，离为目，艮为手，兑为口。

二十七、定间爻歌

世应当中两间爻，忌神发动莫相交，元辰与用当中动，生世扶身事事高。

二十八、年上起月法

甲己之年丙作首，乙庚之岁戊为头，丙辛之位从庚上，丁壬壬位顺行流，戊癸之年何方法，甲寅之上的好追求。

二十九、日上起时法

甲己还加甲，乙庚丙作初，丙辛从戊起，丁壬庚子居，戊癸何方法，壬子是顺行。

三十、定寅时法

正九五更二点彻，二八五更四点歇，三七平光是寅时，四六日初寅无别，五月日高三丈地，十月十二四更二，仲冬才到四更初，便是寅时君须记。

三十一、通玄赋

易爻不妄成，神爻岂乱成？体象或既成，无者形忧色。

始须论用神，次必看原神，三合会用吉，禄马最为良。

爻动始为定，次者论空亡，六冲主冲并，刑克俱主伤，世应俱发动，必然有改张，龙动家有喜，虎动主有丧，勾陈朱雀动，田土与文章。

财动忧尊长，父动损儿郎，子动男人滞，兄动女人殃。

出行宜世动，归魂不出疆；用动值三合，行人立回庄。

占宅财龙旺，豪富冠一乡；父母爻兴旺，为官至侯王。

福神若持世，官讼定无妨；勾陈克玄武，捕贼不须忙。

父病嫌财杀，财兴母不长。

无鬼病难疗，鬼旺主发狂，请看考鬼历，祷谢得安康。

占婚兼克用，占产看阴阳。

若要问风水，三四世吉昌。

长生墓绝诀，卦卦要审详。

万千言不尽，略举其大纲，分别各有类，无物不包藏。

三十二、碎金赋

子动生财不宜父摆，兄动克财子动能解；

财动生鬼切忌兄摇，子动克鬼财动能消；

父动生兄忌财相克，鬼动克兄父动能泄；

鬼动生父忌子交重，财动克父鬼动能中；

兄动生子忌鬼摇扬，父动克子兄动无妨；

子兴克鬼父动无妨，若然兄动鬼必遭伤；

财动克父兄动无忧，若然子动父命难留；

父动克子财动无事，若是鬼兴其子必死；

鬼兴克兄子动可救，财若交重兄弟不久；

兄兴克财鬼兴无碍，若是父兴财遭克害。

本文皆言生克制化之理，以明凶中藏吉，吉内藏凶耳。

如金动本生水也，使火动则制金，而金不能生水矣。

如火动可克金也，得水动则制火，而火不能伤金矣。

如金逢火动则受克也，得土动则火贪生于土，忘克于金，名为贪生忘克，金反吉也。

如火动克金而土爻安静，更逢木动助火克金，必凶也。

学者宜按五行生克制化推之，吉凶了然矣。

三十三、诸爻持世诀

世爻旺相最为强，作事亨通大吉昌，谋望诸般皆遂意，用神生合妙难量，旬空月破逢非吉，克害刑冲遇不良。

父母持世主身劳，求嗣妾众也难招，官动财旺宜赴试，财摇谋利莫心焦，占身财动无贤妇，又恐区区寿不高。

子孙持世事无忧，求名切忌坐当头，避乱许安失可得，官讼从今了便休，有生无克诸般吉，有克无生反见愁。

鬼爻持世事难安，占身不病也遭官，财物时时忧失脱，功名最喜世当权，入墓愁疑无散日，逢冲转祸变成欢。

财爻持世益财荣，兄若交重不可逢，更遇子孙明暗动，利身克父丧文风，求官问讼宜财托，动变兄官万事凶。

兄弟持世莫求财，官兴须虑祸将来，朱雀并临防口舌，如摇必定损妻财，父母相生身有寿，化官化鬼有奇灾。

三十四、世应生克空亡动静诀

世应相生则吉，世应相克则凶，世应比合事却中，作事谋为可用。

应动他人反变，应空他意难同，世空世动我心慵，只恐自家懒动。

三十五、卦身喜忌诀

身临福德不见官，所忧必竟变成欢，目前凶事终须吉，紧急还来渐渐宽。

身临原用与青龙，定期喜事入门中，若逢驿马身爻动，出路求谋事事通。

身爻切忌入空亡，作事难成且守常，刑伤破绝皆为忌，劝君安分守家邦。

三十六、飞伏生克吉凶歌

伏克飞神为出暴，飞来克伏反伤身，伏去生飞名泄气，飞来生伏得长生。

爻逢伏克飞无事，用见飞伤伏不宁，飞伏不和为无助，伏藏出现审来因。

三十七、断易勿泥神煞

易卦阴阳在变通，五行生克妙无穷，时人须辨阴阳理，神煞休将定吉凶。

三十八、六爻安静诀

卦遇六爻安静，当看用与日辰，日辰克用及相刑，作事宜当谨慎。

更在世应推究，忌神切莫加临，世应临用及原神，作事断然昌盛。

三十九、六爻乱动诀

六爻乱动事难明，须向宫中看用神，用若休囚遭克害，须知此事费精神。

四十、忌神歌

看卦先须看忌神，忌神宜静不宜兴，忌神急要逢伤克，若遇生扶用受刑。

四十一、原神歌

原神发动志扬扬，用伏藏兮也不妨，须要生扶兼旺相，最嫌化克及逢伤。

四十二、用神不上卦诀

正卦如无变又无，就将首卦六亲攻，动爻生用终吉，若遇交重克用凶。

四十三、用神空亡诀

发动逢冲不谓空，静空遇克却为空，忌神最喜逢空去，用与原神不可空。

春土夏金秋树木，三冬逢火是真空，旬空又值真空象，再遇爻伤到底空。

四十四、用神发动诀

用爻发动在宫中，纵值休囚亦不凶，更得生扶兼旺相，管教作事永亨通。

四十五、日辰诀

问卦先须看日辰，日辰克用不堪亲，日辰与用相生合，作事何愁不趁心。

四十六、六亲发动诀

父动当头克子孙，病人无药主昏沉，姻亲子息应难得，买卖劳心利不存，观望行人书信动，论官下状理先分，士人科举登金榜，失物逃亡要诉论。

子孙发动伤官鬼，占病求医身便痊，行人买卖身康泰，婚姻喜美是前缘，产妇当生子易养，词讼私和不到官，谒贵求名休进用，劝君守分听乎天。

官鬼从来克兄弟，婚姻未就生疑滞，病困门庭祸祟来，耕种蚕桑皆不利，出外逃亡定见灾，词讼官非有囚系，买卖财轻赌博输，失脱难寻多暗昧。

财爻发动克文书，应举求名总是虚，将本经营为大吉，亲姻如意乐无虞，行人在外身将动，产妇求产身脱除，失物静安家未出，病人伤胃更伤脾。

兄弟交重克了财，病人难愈未离灾，应举夺标为忌客，官非阴贼耗钱财，若带吉神为有助，出路行人便未来，货物经商消折本，买婢求妻事不谐。

四十七、六亲变化歌

父母化父母，进神文书许，化子不伤丁，化官鬼迁举，化财宅长忧，兄弟为泄气。

子孙化退神，人财不称情，化父田蚕败，化财加倍荣，化鬼忧生产，兄弟谓相生。

官化进神禄，求官应疾速，化财占病凶，化父文书遂，化子必伤官，化兄家不睦。

妻财化进神，钱财入宅来，化官忧戚戚，化子笑哈哈，化父宜家长，化兄当破财。

兄弟化退神，凡占无所忌，化父妾奴惊，化财财未遂，化官弟有灾，化子却如意。

四十八、六兽歌断

发动青龙附用通，进财进禄福无空，临仇遇忌都无益，酒色成灾在此中。

朱雀交重文印旺，煞神相并漫劳功，是非口舌皆因此，动出生身却利公。

勾陈发动忧田土，累岁迍邅为忌逢，生用有情方是吉，若然安静不迷蒙。

螣蛇鬼克忧萦绊，怪梦阴魔暗里攻，持墓落空休道吉，逢冲之日莫逃凶。

白虎交重丧恶事，官司病患必成凶，持金动克妨人口，遇火生身便不同。

玄武动摇多暗昧，若临官鬼贼交攻，有情生世邪无犯，仇忌临之奸盗凶。

四十九、日月建传符

日建加青龙，财禄喜重重，朱雀宜施用，勾陈事未通，螣蛇多怪异，白虎破财凶，玄武阴私扰，应在时日中。月建如临此，断法亦相同。

五十、八卦相配

乾为老父（属阳），坤为老母（属阴），震为长男（属阳），巽为长女（属阴），坎为中男（属阳），离为中女（属阴），艮为少男（属阳），兑为少女（属阴）。

五十一、六甲旬空起例

甲子旬中戌亥空，甲寅旬中子丑空，甲辰旬中寅卯空，甲午旬中辰巳空，甲申旬中午未空，甲戌旬中申酉空。

假如甲子日至癸酉十日为一旬，旬内无戌亥，故曰戌亥空。又如甲寅日至癸亥，旬内无子丑，故曰子丑空。余旬如例。

五十二、月破定例

立春正月建寅破申，惊蛰二月节建卯破酉，清明三月节建辰破戌，立夏四月节建巳破亥，芒种五月建午破子，小暑六月节建未破丑，立秋七月节建申破寅，白露八月节建酉破卯，寒露九月节建戌破辰，立冬十月节建亥破巳，大雪十一月节建子破午，小寒十二月节建丑破未（凡月建所冲之爻名为月破）。

## 卦爻呈象并飞伏神卦身定例

乾宫八卦（属金）：

乾为天

━━━ 父母壬戌　世

━━━ 兄弟壬申

━━━ 官鬼壬午

━━━ 父母甲辰　应

━━━ 妻财甲寅

━━━ 子孙甲子

乾者健也，乾宫之首卦，名曰八纯，财官父兄子俱全，为本宫下七卦之伏神也。

天风姤

━━━ 父母壬戌

━━━ 兄弟壬申

━━━ 官鬼壬午　应　　（卦身）

━━━ 兄弟辛酉

（伏妻财寅木）━━━ 子孙辛亥

━ 　 ━ 父母辛丑　世

姤者遇也，卦中独缺妻财，以乾卦第二爻寅木伏于本卦第二爻亥水之下。

木长生在亥，亥水是飞神，水生木谓之飞来生伏得长生。

天山遯

━━━ 父母壬戌

━━━ 兄弟壬申　应

━━━ 官鬼壬午

━━━ 兄弟丙申

（伏妻财寅木）━ 　 ━ 官鬼丙午　世

（伏子孙子水）━ 　 ━ 父母丙辰

遯者退也，卦中缺妻财子孙。

以乾卦第二爻寅木伏于本卦第二爻午火之下，午火是飞神，寅木是伏神，木生火，谓之伏去生飞，名为泄气；以乾卦子水伏于本卦初爻辰土之下，水墓在辰，谓之伏神入墓于飞爻也。

天地否

━━━ 父母壬戌　应

━━━ 兄弟壬申　　　　（卦身）

━━━ 官鬼壬午

━ 　 ━ 妻财乙卯　世

━ 　 ━ 官鬼乙巳

（伏子孙子水）━ 　 ━ 父母乙未

否者塞也，卦缺子孙，以乾卦初爻子水子孙伏于本卦初爻未土之下，未土是飞神，子水是伏神，土克水，谓之飞来克伏。

风地观

━━━ 妻财辛卯

（伏兄弟申金）━━━ 官鬼辛巳

━ 　 ━ 父母辛未　世

━ 　 ━ 妻财乙卯

━ 　 ━ 官鬼乙巳

（伏子孙子水）━ 　 ━ 父母乙未　应

观者观也，卦中缺兄弟子孙。

以乾卦申金兄弟爻伏于本卦第五爻巳火之下，巳火是飞神，申金是伏神，金长生在巳，谓之伏下长生遇引即出；以乾卦初爻子水子孙伏于本卦初爻未土之下，未土是飞神，子水是伏神，土克水，谓之飞来克伏。

山地剥

━━━ 妻财丙寅

（伏兄弟申金）━ 　 ━ 子孙丙子　世

━ 　 ━ 父母丙戌　　　　（卦身）

━ 　 ━ 妻财乙卯

━ 　 ━ 官鬼乙巳　应

━ 　 ━ 父母乙未

剥者落也，卦中缺兄弟，以乾卦第五爻申金伏于卦第五爻子水之下，子水是飞神，申金是伏神，金生水，谓之伏去生飞，名为泄气。

火地晋

━━━ 官鬼己巳

━ 　 ━ 父母己未

━━━ 兄弟己酉　世

━ 　 ━ 妻财乙卯　　　　（卦身）

━ 　 ━ 官鬼乙巳

（伏子孙子水）━ 　 ━ 父母乙未　应

晋者进也，乃乾宫第七卦，名曰游魂。

卦内缺子孙，以乾卦初爻子水子孙伏于卦初爻未土之下，未土是飞神，子水是伏神，土克水，谓之飞来克伏。

火天大有

━━━ 官鬼己巳　应

━ 　 ━ 父母己未

━━━ 兄弟己酉

━━━ 父母甲辰　世

━━━ 妻财甲寅　　　　（卦身）

━━━ 子孙甲子

大有者宽也，乃乾宫之未卦，名曰归魂。

卦中财官父兄子俱全，不须寻伏。

坎宫八卦（属水）：

坎为水

━ 　 ━ 兄弟戊子　世

━━━ 官鬼戊戌

━ 　 ━ 父母戊申

━ 　 ━ 妻财戊午　应

━━━ 官鬼戊辰

━ 　 ━ 子孙戊寅

坎者隐也，乃坎宫之首卦，名曰八纯，卦内财官父兄子俱全，为本宫下七卦之伏神也。

水泽节

━ 　 ━ 兄弟戊子　　　　（卦身）

━━━ 官鬼戊戌

━ 　 ━ 父母戊申　应

━ 　 ━ 官鬼丁丑

━━━ 子孙丁卯

━━━ 妻财丁巳　世

节者止也，卦中财官父兄俱全，不须寻伏。

水雷屯

━ 　 ━ 兄弟戊子

━━━ 官鬼戊戌　应

━ 　 ━ 父母戊申

（伏妻财午火）━ 　 ━ 官鬼庚辰

━ 　 ━ 子孙庚寅　世

━━━ 兄弟庚子

屯者难也，卦中缺妻财，以坎卦第三爻午火伏于本卦第三爻辰土之下，辰土是飞神，午火是伏神，火生土谓之伏去生飞，名曰泄气。

水火既济

━ 　 ━ 兄弟戊子　应

━━━ 官鬼戊戌

━ 　 ━ 父母戊申

（伏妻财午火）━━━ 兄弟己亥　世

━ 　 ━ 官鬼己丑

━━━ 子孙己卯　　　　（伏卦身：子孙寅木）

既济者合也，卦中缺妻财，以坎卦第三爻午火伏于本卦第三爻亥水之下，亥水是飞神，午火是伏神，火绝在亥，谓之伏神绝于飞爻也。

泽火革

━ 　 ━ 官鬼丁未

━━━ 父母丁酉

━━━ 兄弟丁亥　世

（伏妻财午火）━━━ 兄弟己亥

━ 　 ━ 官鬼己丑

━━━ 子孙己卯　应　　（卦身）

革者改也，卦中缺妻财，以坎卦第三爻午火伏于本卦第三爻亥水之下，亥水是飞神，午火是伏神，为绝在亥，谓之伏神绝于飞爻也。

雷火丰

━ 　 ━ 官鬼戊戌　　　　（卦身）

━ 　 ━ 父母戊申　世

━━━ 妻财戊午

━━━ 兄弟己亥

━ 　 ━ 官鬼己丑

━━━ 子孙己卯　应

丰者大也，卦中财官父兄子俱全，不须寻伏。

地火明夷

━ 　 ━ 父母癸酉　　　　（卦身）

━ 　 ━ 兄弟癸亥

━ 　 ━ 官鬼癸丑　世

（伏妻财午火）━━━ 兄弟己亥

━ 　 ━ 官鬼己丑

━━━ 子孙己卯　应

明夷者伤也，乃坎宫之第七卦，名曰游魂。

卦中缺妻财，以坎卦第三爻午火伏于本卦第三爻亥水之下，亥水是飞神，午火是伏神，火绝于亥，谓之伏神绝于飞爻也。

地水师

━ 　 ━ 父母癸酉　应

━ 　 ━ 兄弟癸亥

━ 　 ━ 官鬼癸丑　　　　（伏卦身：父母申金）

━ 　 ━ 妻财戊午　世

━━━ 官鬼戊辰

━ 　 ━ 子孙戊寅

师者众也，乃坎宫之末卦。

名曰归魂，卦中财官父兄子俱全，不须寻伏。

艮宫八卦全图（属土）：

艮为山

━━━ 官鬼丙寅　世

━ 　 ━ 妻财丙子

━ 　 ━ 兄弟丙戌

━━━ 子孙丙申　应

━ 　 ━ 父母丙午

━ 　 ━ 兄弟丙辰

艮者止也，乃艮宫之首卦，名曰八纯，卦内财官父兄子俱全，为本宫下七卦之伏神也。

山火贲

━━━ 官鬼丙寅

━ 　 ━ 妻财丙子　　　　（卦身）

━ 　 ━ 兄弟丙戌　应

（伏子孙申金）━━━ 妻财己亥

（伏父母午火）━ 　 ━ 兄弟己丑

━━━ 官鬼己卯　世

贲者饰也，卦中缺父母子孙，以艮卦第二爻午火父母伏于卦第二爻丑土之下，丑土是飞神，午火是伏神，火生土，谓之伏去生飞，名为泄气；以艮卦第三爻申金子孙伏于本卦第三爻亥水之下，亥水是飞神，申金是伏神，金生水，谓之伏去生飞，名为泄气。

山天大畜

━━━ 官鬼丙寅

━ 　 ━ 妻财丙子　应

━ 　 ━ 兄弟丙戌

（伏子孙申金）━━━ 兄弟甲辰

（伏父母午火）━━━ 官鬼甲寅　世

━━━ 妻财甲子

大畜者聚也，卦中缺父母子孙。

以艮卦第二爻午火伏于本卦第二爻寅木之下，寅木是飞神，午火是伏神，木生火，火长生于寅，谓之飞来生伏得长生；以艮卦第三爻申金子孙伏于本卦第三爻辰土之下，辰土是飞神，申金是伏神，土生金，谓之飞来生伏。

山泽损

━━━ 官鬼丙寅　应

━ 　 ━ 妻财丙子

━ 　 ━ 兄弟丙戌

（伏子孙申金）━ 　 ━ 兄弟丁丑　世　　（伏卦身：子孙申金）

━━━ 官鬼丁卯

━━━ 父母丁巳

损者益也，卦中缺子孙，以艮卦第三爻申金子孙伏于本卦第三爻丑土之下，丑土是飞神，申金是伏神，谓之伏神入墓于飞爻也。

火泽睽

━━━ 父母己巳

（伏妻财子水）━ 　 ━ 兄弟己未

━━━ 子孙己酉　世

━ 　 ━ 兄弟丁丑

━━━ 官鬼丁卯　　　　（卦身）

━━━ 父母丁巳　应

睽者背也，卦中缺妻财，以艮卦第五爻子水妻财伏于本卦第五爻未土之下，未土是飞神，子水是伏神，土克水谓之飞来克伏。

天泽履

━━━ 兄弟壬戌

（伏妻财子水）━━━ 子孙壬申　世

━━━ 父母壬午

━ 　 ━ 兄弟丁丑

━━━ 官鬼丁卯　应

━━━ 父母丁巳　　　　（伏卦身：兄弟辰土）

履者礼也，卦中缺妻财，以艮卦第五爻子水妻财伏于本卦第五爻申金之下，申金是飞神，子水是伏神，金生水，水长生于申，谓之飞来生伏得长生。

风泽中孚

━━━ 官鬼辛卯

（伏妻财子水）━━━ 父母辛巳

━ 　 ━ 兄弟辛未　世

（伏子孙申金）━ 　 ━ 兄弟丁丑

━━━ 官鬼丁卯

━━━ 父母丁巳　应

中孚者信也，乃艮宫第七卦，名曰游魂，卦中缺妻财子孙。

以艮卦第五爻子水妻财伏于本卦第五爻巳火之下，巳火是飞神，子水是伏神，水绝在巳，谓之伏神绝于飞爻也；以艮卦申金子孙伏于本卦第三爻丑土之下，丑土是飞神，申金是伏神，金墓在丑，谓之伏神入墓于飞爻也。

风山渐

━━━ 官鬼辛卯　应　　（伏卦身：官鬼寅木）

（伏妻财子水）━━━ 父母辛巳

━ 　 ━ 兄弟辛未

━━━ 子孙丙申　世

━ 　 ━ 父母丙午

━ 　 ━ 兄弟丙辰

渐者进也，乃艮宫之末卦，名曰归魂。

卦中缺妻财，以艮卦第五爻子水伏于本卦第五爻巳火之下，巳火是飞神，子水是伏神，水绝在巳，谓之伏神绝于飞爻也。

震宫八卦全图（属木）：

震为雷

━ 　 ━ 妻财庚戌　世

━ 　 ━ 官鬼庚申

━━━ 子孙庚午

━ 　 ━ 妻财庚辰　应

━ 　 ━ 兄弟庚寅

━━━ 父母庚子

震者动也，乃震宫之首卦，名曰八纯。

卦中财官父兄子俱全，为本宫下七卦之伏神也。

雷地豫

━ 　 ━ 妻财庚戌

━ 　 ━ 官鬼庚申

━━━ 子孙庚午　应　　（卦身）

━ 　 ━ 兄弟乙卯

━ 　 ━ 子孙乙巳

（伏父母子水）━ 　 ━ 妻财乙未　世

豫者悦也，卦中缺父母，以震卦初爻子水父母伏于本卦初爻未土之下，未土是飞神，子水是伏神，土克水，谓之飞来克伏。

雷水解

━ 　 ━ 妻财庚戌

━ 　 ━ 官鬼庚申　应

━━━ 子孙庚午

━ 　 ━ 子孙戊午

━━━ 妻财戊辰　世

（伏父母子水）━ 　 ━ 兄弟戊寅

解者散也，卦中缺父母，以震卦初爻子水父母伏于本卦初爻寅木之下，寅木是飞神，子水是伏神，水生木，谓伏去生飞，名曰泄气。

雷风恒

━ 　 ━ 妻财庚戌　应

━ 　 ━ 官鬼庚申

━━━ 子孙庚午

━━━ 官鬼辛酉　世

（伏兄弟寅木）━━━ 父母辛亥　　　　（伏卦身：兄弟寅木）

━ 　 ━ 妻财辛丑

恒者久也，卦中缺兄弟，以震卦第二爻寅木伏于本卦亥水之下，亥水是飞神，寅木是伏神，水生木，木长生在亥，谓之飞来生伏得长生。

地风升

━ 　 ━ 官鬼酉金　　　　（卦身）

━ 　 ━ 父母亥水

（伏子孙午火）━ 　 ━ 妻财丑土　世

━━━ 官鬼酉金　　　　（卦身）

（伏兄弟寅木）━━━ 父母亥水

━ 　 ━ 妻财丑土　应

升者进也，卦中缺兄弟子孙。

以震卦第二爻寅木兄弟伏于本卦第二爻亥水之下，亥水是飞神，寅木是伏神，水生木，木长生在亥，谓之飞来生伏得长生；以震卦第四爻午火子孙伏于本卦第四爻丑土之下，丑土是飞神，午火是伏神，火生土，谓之伏去生飞，名为泄气。

水风井

━ 　 ━ 父母戊子

━━━ 妻财戊戌　世

（伏子孙午火）━ 　 ━ 官鬼戊申

━━━ 官鬼辛酉　　　　（伏卦身：妻财辰土）

━━━ 父母辛亥　应

（伏兄弟寅木）━ 　 ━ 妻财辛亥

井者静也，卦中缺兄弟子孙。

以震卦第二爻寅木兄弟伏于本卦第二爻亥水之下，亥水是飞神，寅木是伏神，水生木，木长生在亥，谓之飞来生伏得长生；以震卦第四爻午火子孙伏于本卦第四爻申金之下，申金是飞神，午火是伏神，火克金，谓之伏克飞神为出暴。

泽风大过

━ 　 ━ 妻财丁未

━━━ 官鬼丁酉

（伏子孙午火）━━━ 父母丁亥　世

━━━ 官鬼辛酉

（伏兄弟寅木）━━━ 父母辛亥

━ 　 ━ 妻财辛丑　应

大过者祸也，乃震宫第七卦，名曰游魂，卦中缺兄弟子孙。

以震卦第二爻寅木兄弟伏于本卦第二爻亥水之下，亥水是飞神，寅木是伏神，水生木，木长生在亥，谓之飞来生伏得长生，以震卦第四爻午火子孙伏于本卦第四爻亥水之下，亥水是飞神，午火是伏神，火绝在亥，谓之伏神绝于飞爻。

泽雷随

━ 　 ━ 妻财丁未　应

━━━ 官鬼丁酉　　　　（伏卦身：官鬼申金）

（伏子孙午火）━━━ 父母丁亥

━ 　 ━ 妻财庚辰　世

━ 　 ━ 兄弟庚寅

━━━ 父母庚子

随者顺也，乃震宫之末卦，名曰归魂。

卦中缺子孙，以震卦第四爻午火伏于本卦第四爻亥水之下，亥水是飞神，午火是伏神，火绝在亥，谓之伏神绝于飞爻也。

巽宫八卦全图（属木）：

巽为风

━━━ 兄弟辛卯　世

━━━ 子孙辛巳　　　　（卦身）

━ 　 ━ 妻财辛未

━━━ 官鬼辛酉　应

━━━ 父母辛亥

━ 　 ━ 妻财辛丑

巽者巽也，乃巽宫之首卦，名为八纯，卦内财官父兄子俱全，为本宫下七卦之伏神也。

风天小畜

━━━ 兄弟辛卯

━━━ 子孙辛巳

━ 　 ━ 妻财辛未　应

（伏官鬼酉金）━━━ 妻财甲辰

━━━ 兄弟甲寅

━━━ 父母甲子　世　　（卦身）

小畜者塞也，卦中缺官鬼，以巽卦第三爻酉金伏于本卦第三爻辰土之下，辰土是飞神，酉金是伏神，土生金，谓之飞来生伏。

风火家人

━━━ 兄弟辛卯

━━━ 子孙辛巳　应

━ 　 ━ 妻财辛未　　　　（卦身）

（伏官鬼酉金）━━━ 父母己亥

━ 　 ━ 妻财己丑　世

━━━ 兄弟己卯

家人者同也，卦中缺官鬼，以巽卦第三爻酉金伏于本卦第三爻亥水之下，亥水是飞神，酉金是伏神，金生水，谓之伏去生飞，名为泄气。

风雷益

━━━ 兄弟辛卯　应

━━━ 子孙辛巳

━ 　 ━ 妻财辛未

（伏官鬼酉金）━ 　 ━ 妻财庚辰　世

━ 　 ━ 兄弟庚寅　　　　（卦身）

━ 　 ━ 父母庚子

益者损也，卦中缺官鬼，以巽卦第三爻酉金伏于本卦第三爻辰土之下，辰土是飞神，酉金是伏神，土生金，谓之飞来生伏。

天雷无妄

━━━ 妻财壬戌　　　　（伏卦身：兄弟卯木）

━━━ 官鬼壬申

━━━ 子孙壬午　世

━ 　 ━ 妻财庚辰

━ 　 ━ 兄弟庚寅

━━━ 父母庚子　应

无妄者天灾也，卦内财官父兄子俱全，不须得寻伏。

火雷噬嗑

━━━ 子孙己巳

━ 　 ━ 妻财己未　世

━━━ 官鬼己酉

━ 　 ━ 妻财庚辰

━ 　 ━ 兄弟庚寅　应

━━━ 父母庚子

噬嗑者啮也，卦内财官父兄子俱全，不须寻伏。

山雷颐

━━━ 兄弟丙寅

（伏子孙巳火）━ 　 ━ 父母丙子

━ 　 ━ 妻财丙戌　世

（伏官鬼酉金）━ 　 ━ 妻财庚辰　　　　（伏卦身：官鬼酉金）

━ 　 ━ 兄弟庚寅

━━━ 父母庚子　应

颐者养也，乃巽宫第七卦，名曰游魂，卦中缺子孙官鬼。

以巽卦第三爻酉金官鬼伏于本卦第三爻辰土之下，辰土是飞神，酉金是伏神，土生金，谓之飞来生伏；以巽卦第五爻巳火子孙伏于本卦第五爻子水之下，子水是飞神，巳火是伏神，水克火，谓之飞来克伏。

山风蛊

━━━ 兄弟丙寅　应　　（卦身）

（伏子孙巳火）━ 　 ━ 父母丙子

━ 　 ━ 妻财丙戌

━━━ 官鬼辛酉　世

━━━ 父母辛亥

━ 　 ━ 妻财辛丑

蛊者事也，乃巽宫之末卦，名曰归魂。

卦中缺子孙，以巽卦第五爻巳火伏于本卦第五爻子水之下，子水是飞神，巳火是伏神，水克火，谓之飞来克伏。

离宫八卦全图（属火）：

离为火

━━━ 兄弟己巳　世　　（卦身）

━ 　 ━ 子孙己未

━━━ 妻财己酉

━━━ 官鬼己亥　应

━ 　 ━ 子孙己丑

━━━ 父母己卯

离者丽也，乃离宫之首卦，名八纯，卦内财官父兄子俱全，为本宫下七卦之伏神也。

火山旅

━━━ 兄弟己巳

━ 　 ━ 子孙己未

━━━ 妻财己酉　应

（伏官鬼亥水）━━━ 妻财丙申

━ 　 ━ 兄弟丙午　　　　（卦身）

（伏父母卯木）━ 　 ━ 子孙丙辰　世

旅者客也，卦中缺父母官鬼。

以离宫初爻卯木父母伏于本卦初爻辰土之下，辰土是飞神，卯木是伏神，木克土，谓之伏克飞神为出暴；以离卦第三爻亥水官鬼伏于本卦第三爻申金之下，申金是飞神，亥水是伏神，金生水，水长生在申，谓之飞来和伏得长生。

火风鼎

━━━ 兄弟己巳

━ 　 ━ 子孙己未　应

━━━ 妻财己酉

━━━ 妻财辛酉

━━━ 官鬼辛亥　世

（伏父母卯木）━ 　 ━ 子孙辛丑　　　　（卦身）

鼎者定也，卦中缺父母，以离卦初爻卯木父母伏于本卦初爻丑土之下，丑土是飞神，卯木是伏神，木克土，谓之伏克飞爻为出暴。

火水未济

━━━ 兄弟己巳　应

━ 　 ━ 子孙己未

━━━ 妻财己酉

（伏官鬼亥水）━ 　 ━ 兄弟戊午　世

━━━ 子孙戊辰

━ 　 ━ 父母戊寅

未济者失也，卦中缺官鬼，以离卦第三爻亥水官鬼伏于本卦第三爻午火之下，午火是飞神，亥水是伏神，水克火，谓之伏克飞神为出暴。

山水蒙

━━━ 父母丙寅

━ 　 ━ 官鬼丙子

（伏妻财酉金）━ 　 ━ 子孙丙戌　世　　（伏卦身：妻财酉金）

━ 　 ━ 兄弟戊午

━━━ 子孙戊辰

━ 　 ━ 父母戊寅　应

蒙者昧也，卦中缺妻财，以离卦第四爻酉金妻财伏于本卦第四爻戌土之下，戌土是飞神，酉金是伏神，土生金，谓之飞来生伏。

风水涣

━━━ 父母辛卯

━━━ 兄弟辛巳　世

（伏妻财酉金）━ 　 ━ 子孙辛未

（伏官鬼亥水）━ 　 ━ 兄弟戊午

━━━ 子孙戊辰　应　　（卦身）

━ 　 ━ 父母戊寅

涣者散也，卦中缺妻财官鬼。

以离卦第三爻亥水官鬼伏于本卦第三爻午火之下，午火是飞神，亥水是伏神，水克火，谓之伏克飞神为出暴；以离卦第四爻酉金妻财伏于本卦第四爻未土之下，未土是飞神，酉金是伏神，土生金，谓之飞来生伏。

天水讼

━━━ 子孙壬戌

━━━ 妻财壬申

━━━ 兄弟壬午　世

（伏官鬼亥水）━ 　 ━ 兄弟戊午

━━━ 子孙戊辰

━ 　 ━ 父母戊寅　应　　（伏卦身：父母卯木）

讼者论也，乃离宫第七卦，名曰游魂。

卦中缺官鬼，以离卦第三爻亥水官鬼伏于本卦第三爻午火之下，午火是飞神，亥水是伏神，水克火，谓之伏克飞神为出暴。

天火同人

━━━ 子孙壬戌　应

━━━ 妻财壬申

━━━ 兄弟壬午

━━━ 官鬼己亥　世

━ 　 ━ 子孙己丑

━━━ 父母己卯

同人者亲也，乃离宫之末卦，名曰归魂。

卦中财官父兄子俱全，不须寻伏。

坤宫八卦全图（属土）：

坤为地

━ 　 ━ 子孙癸酉　世

━ 　 ━ 妻财癸亥　　　　（卦身）

━ 　 ━ 兄弟癸丑

━ 　 ━ 官鬼乙卯　应

━ 　 ━ 父母乙巳

━ 　 ━ 兄弟乙未

坤者顺也，乃坤宫之首卦，名曰八纯。

卦内财官父兄子俱全，为本宫下七卦之伏神也。

地雷复

━ 　 ━ 子孙癸酉

━ 　 ━ 妻财癸亥

━ 　 ━ 兄弟癸丑　应

━ 　 ━ 兄弟庚辰

（伏父母巳火）━ 　 ━ 官鬼庚寅

━━━ 妻财庚子　世　　（卦身）

复者返也，卦中缺父母，以坤卦第二爻巳火父母伏于本卦第二爻寅木之下，寅木是飞神，巳火是伏神，木生火，火长生在寅，谓之飞来生伏得长生。

地泽临

━ 　 ━ 子孙癸酉

━ 　 ━ 妻财癸亥　应

━ 　 ━ 兄弟癸丑　　　　（卦身）

━ 　 ━ 兄弟丁丑　　　　（卦身）

━━━ 官鬼丁卯　世

━━━ 父母丁巳

临者大也，卦中财官父兄子俱全，不须寻伏。

地天泰

━ 　 ━ 子孙癸酉　应

━ 　 ━ 妻财癸亥

━ 　 ━ 兄弟癸丑

━━━ 兄弟甲辰　世

（伏父母巳火）━━━ 官鬼甲寅　　　　（卦身）

━━━ 妻财甲子

泰者通也，卦中缺父母，以坤卦第二爻巳火父母伏于本卦第二爻寅木之下，寅木是飞神，巳火是伏神，木生火，火长生在寅，谓之飞来生伏得长生。

雷天大壮

━ 　 ━ 兄弟庚戌

━ 　 ━ 子孙庚申

━━━ 父母庚午　世

━━━ 兄弟甲辰　　　　（伏卦身：官鬼卯木）

━━━ 官鬼甲寅

━━━ 妻财甲子　应

大壮者志也，卦中财官父兄子俱全，不须寻伏。

泽天夬

━ 　 ━ 兄弟丁未

━━━ 子孙丁酉　世

━━━ 妻财丁亥

━ 　 ━ 兄弟甲辰　　　　（卦身）

（伏父母巳火）━━━ 官鬼甲寅　应

━━━ 妻财甲子

夬者决也，卦中缺父母，以坤卦第二爻巳火父母伏于本卦第二爻寅木之下，寅木是飞神，巳火是伏神，木生火，火长生在寅，谓之飞来生伏得长生。

水天需

━ 　 ━ 妻财戊子　　　　（伏卦身：子孙酉金）

━━━ 兄弟戊戌

━ 　 ━ 子孙戊申　世

━━━ 兄弟甲辰

（伏父母巳火）━━━ 官鬼甲寅

━━━ 妻财甲子　应

需者须也，乃坤宫之第七卦，名曰游魂。

卦中缺父母，以坤卦第二爻巳火父母伏于本卦第二爻寅木之下，寅木是飞神，巳火是伏神，木生火，火长生在寅，谓之飞来生伏得长生。

水地比

━ 　 ━ 妻财戊子　应

━━━ 兄弟戊戌

━ 　 ━ 子孙戊申　　　　（卦身）

━ 　 ━ 官鬼乙卯　世

━ 　 ━ 父母乙巳

━ 　 ━ 兄弟乙未

比者和也，乃坤宫之末卦，名曰归魂。

卦中财官父兄子俱全，不须寻伏。

兑宫八卦全图（属金）：

兑为泽

━ 　 ━ 父母丁未　世

━━━ 兄弟丁酉

━━━ 子孙丁亥　　　　（卦身）

━ 　 ━ 父母丁丑　应

━━━ 妻财丁卯

━━━ 官鬼丁巳

兑者悦也，乃兑宫之首卦，名曰八纯。

卦内财官父兄子俱全，为本宫下七卦之伏神也。

泽水困

━ 　 ━ 父母丁未

━━━ 兄弟丁酉

━━━ 子孙丁亥　应

━ 　 ━ 官鬼戊午　　　　（卦身）

━━━ 父母戊辰

━ 　 ━ 妻财戊寅　世

困者危也，卦中财官父兄子俱全，不须寻伏。

泽地萃

━ 　 ━ 父母丁未　　　　（卦身）

━━━ 兄弟丁酉　应

━━━ 子孙丁亥

━ 　 ━ 妻财乙卯

━ 　 ━ 官鬼乙巳　世

━ 　 ━ 父母乙未

萃者聚也，卦中财官父兄子俱全，不须寻伏。

泽山咸

━ 　 ━ 父母丁未　应

━━━ 兄弟丁酉

━━━ 子孙丁亥

━━━ 兄弟丙申　世

（伏妻财卯木）━ 　 ━ 官鬼丙午

━ 　 ━ 父母丙辰

咸者感也，卦缺妻财，以兑卦第二爻卯木妻财伏于本卦第二爻午火之下，午火是飞神，卯木是伏神，木生火，谓之伏去生飞，名曰泄气。

水山蹇

━ 　 ━ 子孙戊子

━━━ 父母戊戌　　　　　（伏卦身：兄弟酉金）

━ 　 ━ 兄弟戊申　世

━━━ 兄弟丙申

（伏妻财卯木）━ 　 ━ 官鬼丙午

━ 　 ━ 父母丙辰　应

蹇者难也，卦中缺妻财，以兑卦第二爻卯木妻财伏于本卦第二爻午火之下，午火是飞神，卯木是伏神，木生火，谓之伏去生飞，名为泄气。

地山谦

━ 　 ━ 兄弟癸酉

━ 　 ━ 子孙癸亥　世

━ 　 ━ 父母癸丑

━━━ 兄弟丙申

（伏妻财卯木）━ 　 ━ 官鬼丙午　应

━ 　 ━ 父母丙辰

谦者退也，卦中缺妻财，以兑卦第二爻卯木妻财伏于本卦第二爻午火之下，午火是飞神，卯木是伏神，木生火，谓之伏去生飞，名为泄气。

雷山小过

━ 　 ━ 父母庚戌

━ 　 ━ 兄弟庚申

（伏子孙亥水）━━━ 官鬼庚午　世

━━━ 兄弟丙申

（伏妻财卯木）━ 　 ━ 官鬼丙午　　　　（伏卦身：妻财卯木）

━ 　 ━ 父母丙辰　应

小过者过也，乃兑宫第七卦，名曰游魂，卦中缺妻财子孙。

以兑卦卯木妻财伏于本卦第二爻午火之下，午火是飞神，卯木是伏神，木生火，谓之伏去生飞，名为泄气；以兑卦第四爻亥水子孙伏于本卦第四爻午火之下，午火是飞神，亥水是伏神，水克火，谓之伏克飞神为出暴。

雷泽归妹

━ 　 ━ 父母庚戌　应

━ 　 ━ 兄弟庚申　　　　（卦身）

（伏子孙亥水）━━━ 官鬼庚午

━ 　 ━ 父母丁丑　世

━━━ 妻财丁卯

━━━ 官鬼丁巳

归妹者大也，乃兑宫之未卦，名曰归魂。

卦中缺子孙，以兑卦第四爻亥水子孙伏于本卦第四爻午火之下，午火是飞神，亥水是伏神，水克火，谓之伏克飞神为出暴。

以上逐卦伏神及卦身定例，因《易林补遗》有阳伏阴、阴伏阳，《卜筮全书》有乾坤来往换等法之误，故以逐卦紬陈，以便后学。

如六爻安静及动变之爻之无用神者，当推此例；如卦中变爻有用神及卦身者，已有用神不必再查伏神矣。

假如天山遁卦安静缺妻财，以乾卦二爻寅木伏遁卦二爻午火之下；如遁卦初爻发动变成天火同人卦，初爻丙辰父母即变出己卯妻财，当以卯木妻财为用神，不必看寅木矣。余仿此。

## 十八论

一、用神分类定例

凡占祖父母、父母、师长、家主、伯叔、姑姨，与我父母同辈与父母年若之亲友，及墙城、宅舍、舟车、衣服、雨具、求雨、细布、毡货、章奏、文章、馆室，俱以父母爻为用神。

凡占功名、官府、雷电、鬼神、丈夫、夫之兄弟同辈及夫之相与朋友，乱臣、盗贼、邪祟、忧疑、病症、尸首、逆风，俱以官鬼爻为用神。

凡占兄弟姊妹、姊妹丈夫、妻之兄弟、世兄弟、结盟同寅及知交朋友，俱以兄弟爻为用神。

凡占嫂与弟妇、妻妾及友人之妻妾婢仆，物价、钱财、珠宝、金银、仓库、钱粮、什物、器皿及问天时晴明，俱以妻财爻为用神。

凡占儿、女、孙、侄、女婿、门生、忠臣、良将、药材、僧、道、六畜、禽鸟、顺风、解忧避祸，及问天时日月星斗，俱以子孙爻为用神。

二、世应论用神

凡卦中世应二爻，世为自己，应作他人。

世应相生相合，是云宾主相投，世应相克相冲，可见两情不睦。

凡占自己疾病，或问寿数，或问出行吉凶，诸凡损益自身者，以世爻为用也。

凡占无尊卑之称呼、未曾深交之朋友、九流术士、仇人、敌国，或指实某处地头，或指此山、此水、此寺、此塔等类，俱以应爻为用神也。

如占自己有一地可造坟否，则世为穴场，应为对案。

如将买他人之地而欲造坟，问此地若葬益利我家否，以应作穴场，世是我家也。

三、用神问答

或曰：“仆占主人以父母爻为用神，主人占仆不以子孙爻为用神，何也？”答曰：“一切抚养庇护我身者，以父母爻为用神，即如城垣、宅舍、舟车、衣服等类是也；金银、物件、婢仆等一切驱使之类，以财爻为用神是也。”

又曰：“占兄弟之妻、妻之姊妹以财爻为用，占夫之兄弟以官爻为用，何也？”答曰：“兄弟之妻、妻之姊妹与妻同类人也，既夫占妻以财爻为用，皆是财爻为用矣；夫之兄弟与夫同辈人也，既妻占夫以官爻为用，皆是官爻为用矣。

又问：“古书俱载兄弟为风云，今以官鬼之爻为逆风，子孙之爻为顺风，何也？”答曰：“贵人以官为官星，庶人以鬼为祸祟；贵人以子孙之爻为恶煞，庶人以子孙之爻为福神。

官乃拘束之星，鬼乃忧疑阻滞之宿。

如连日风雨，或遇逆风，疾病缠染，官司扰害，盗贼忧虞，人心岂畅？福神能制官鬼，善解忧愁，故为之用也。

四、原忌仇神论

凡占卦要知原神。

先看用神何爻，生用神之爻即是原神也。

如用神旬空、月破、衰弱，或伏藏不现，得原神动来生之，或日辰月建作原神生之，必待用神出旬出破得令值日，所求必遂矣。

如用神旺相，原神休囚不动，或动而变墓、变绝、变克、变破、变退，或被日辰月建克制，皆不能生用，是用神根蒂被伤矣，不唯无益，而反有损也。

凡占卦要知忌神。

亦先看用神，克用神之爻即是忌神也。

如忌神动来克用，而用爻出现不空，则受克也。

倘卦中又动出一爻原神生用，则忌神反生原神，是名贪生忘克，则用神根蒂深固矣，其吉更倍矣。

如忌神独发而用爻旬空，谓之避空，如伏藏不现，谓之避凶，如月建日辰生用谓之得救，如是等仍为吉兆，夫亦何嫌何疑哉！如忌神变回头之克，或日辰月建克冲之，或动爻制忌之，谓之贼欲害我是贼先受害也，我又何伤？如日辰月建生扶忌神，或忌神叠叠克用，即使用神避空伏藏者，至出空出透时便受其毒，难免其灾也。

凡占卦要知仇神。

先看制克原神生扶忌神者即是仇神也。

如卦中仇神发动，则原神被伤，用神无根，忌神倍力，其祸可胜道耶？

五、飞神正论

飞神有六：凡卦既有伏神，伏神之上者飞神一也；六兽五类，飞神二也；他宫五类赘入本宫，取财官父兄子，飞神三也；一卦中上下两爻一类，内静外兴外飞内，飞神四也，外静内兴内飞外，五也；内外皆兴飞去，六也。

六、伏神正传

夫伏神者，谓卦之有缺用神，才看用神伏于何爻之下。

既有用神现，即使旬空月破动静生克冲合者，皆由机关之所发，是有病处必以药医之。

故空要值日，破要填合，伏待出露，冲待合，合待冲，此乃物穷必变，器满则倾。

若以破空为无用，以乾为坤之伏，大有五类俱全又扯否卦为伏，又爻爻有伏之说，岂非病失医药？其传谬矣！至于学者无门可入。

今陈一定不易之理，以便学者易于升堂。

且乾坤艮兑坎离震巽乃八宫之首卦，其象备官父子财兄，本卦下七卦如缺一者，即以首卦为伏。

假令姤遯无财，须向乾卦借寅木；遯否晋观缺水，移乾子水伏初爻；观剥少金，乾卦申金为伏。

今以乾卦为法，他宫他卦皆是以本宫首卦为下七卦之伏神也。

七、六兽评论

青龙最喜悦而多仁，附忌神凡谋不利。

白虎最凶勇而好杀，生用神诸为则吉。

朱雀克身口舌是非常有，如来生用，文书音当回。

勾陈属土，空则田园欠熟；刚强克世，公差牵扯拘迟。

螣蛇怪异虚惊。

玄武私情盗贼。

白虎血神，生产偏宜发动。

午官朱雀化水，何忌大灾。

螣蛇木鬼欺身，恐自缢难逃枷锁。

玄武官生静世，交小人莫虑干连。

世克静青龙，巡捕戏场酒肆上。

鬼动勾陈，论祈祷速酬太岁，问病原肿胀黄浮。

略举六神取用，莫将六兽推尊，遇吉神般般云吉，持凶宿件件称凶。

八、四生逐位论

火生于寅也，金生于巳也，水土生于申也，木生于亥也；火库于戌绝于亥，金库于丑绝于寅，水土库于辰绝于巳，木库于未绝于申。

此长生墓绝定例，卦卦必用者长生，爻爻须究者墓绝，除三者之余，卦中俱弗重也。

假令火之沐浴于卯为相生，火之冠带于辰、衰于未、养于丑为泄气，巳火临官于巳为伏吟，午火临官于巳为退神，巳火帝旺于午为进神，午火帝旺于午为伏吟，午火衰于未者为相合，午火病于申、巳火死于酉者为仇神，巳火病于申者为相合，胎于子者为相克，午火胞胎于子为克为冲为反吟。

由此观之，余神奚足重哉！

九、月破论

凡卦中月破之爻，乃关因之所现也。

动者亦能生克他爻，变者亦能生克本爻——目下虽破，出月不破矣；今日虽破，值日不破矣。

月破最喜逢合填实，远应年月近应日时。

如破而安静，而值旬空衰弱，遇动爻、月建、日辰克害，此等月破，谓之真破，到底破矣！

十、旬空论

凡卦中爻遇旬空，乃神机发现于此也。

如旺相旬空，或休囚发动，日辰生扶，动爻生扶，动爻变空，伏而旺相，此等旬空到底用用，不过待其出旬值日。

有合空、冲起、冲实、填补之法，后卷占验注明。

如休囚安静，或日辰克，动爻克，伏而被克，静逢月破，值此等旬空者，谓之真空，到底空矣！

十一、反吟卦定例

反吟卦有二，有卦之反吟，有爻之反吟。

卦有反吟，卦变相冲也；爻之反吟，爻变相冲也（爻变相冲者一，卦中唯有坤变巽、巽变坤）。

乾卦坐于西北，乾右有戌，乾左有亥，巽卦坐于东南，巽右有辰，巽左有巳，两卦相对，有辰戌巳亥相冲，故乾为天卦变巽为风卦，巽卦变乾、天风姤变风天小畜、小畜变姤，此乾巽二卦相冲，反吟卦也。

坎卦坐于正北，坎下坐子，离卦坐于正南，离下坐午，两卦相对有子午相冲，故坎为水卦变离、离为火卦变坎、水火既济变未济、水火未济变既济，此坎离二卦相冲，反吟卦也。

艮卦坐于东北，艮右有丑，艮左有寅，坤卦坐于西南，坤右有未，坤左有申，二卦相对，有丑未寅申相冲，故艮为山卦变坤、坤为地卦变艮、山地剥卦变谦、地山谦卦变剥，此艮坤二卦相冲，反吟卦也。

震卦坐于正东，震下坐卯，兑卦于正西，兑下坐酉，两卦相对有卯酉相冲，故震卦变兑、兑卦变震、雷泽归妹变随、泽雷随变归妹、此震兑二卦相冲，反吟卦也。

子变午、午变子、丑变未、未变丑、寅变申、申变寅、卯变酉、酉变卯、辰变戌、戌变辰、巳变亥、亥巳，亦以此变出相冲，乃爻之反吟也。

十二、伏吟卦定例

伏吟卦有三：乾卦变震，震变乾，无妄变大壮，大壮变无妄，此子寅辰复化子寅辰，午申戌复化午申戌，内外卦之伏吟，一也。

姤卦变恒，恒变姤，遁变小过，小过变遁，否变豫，豫变否，丰变同人，同人变丰，履变归妹，归妹变履，解变讼，讼变解，此午申戌外卦之伏吟，二也。

大有卦变噬嗑，噬嗑变大有，屯卦变需，需变屯，大畜变颐，颐变大畜，随变夬，夬变随，小畜变益，益变小畜，泰变复，复变泰，此子寅辰复化子寅辰，内卦之伏吟，三也（伏吟唯乾变震、震变乾，查他卦无伏吟也）。

十三、旺相休囚论

春令木旺火相，夏令火旺土相，秋令金旺水相，冬令水旺木相，四季之月土旺金相，此八者旺相也。

春土金兮，夏金水兮，秋木火兮，冬火土兮，此八者休囚也。

凡卦中旺相之爻，倘被日辰及动爻克制，目下贪荣得令，过时仍受其毒，此旺相者暂时之用也。

凡卦中休囚之爻，如得日辰及动爻生扶，目下虽不能逞志，遇时仍然得意，此休囚者待时之用也。

十四、合中带克论

凡卦中子爻变丑、戌爻变卯，此子与丑合、卯与戌合，合中带克，合三克七之分。

如旺相得日月生扶帮比，或卦中动爻生之，是作合论也；如休囚失合，被月日克之，或卦动爻克之，是作克论也。

唯申金化巳火者，即无日月与动爻相生，不作克论，乃作合化长生也。

倘寅月日占之是三刑会聚，申被寅冲则不可以吉论矣。

十五、合处逢冲、冲中逢合论

合处逢冲有三：凡得六合变六冲，一也；日月冲爻，二也；动爻变冲，三也。

冲中逢合亦有三：凡得六冲变六合，一也；日月合爻，二也；动爻变合，三也。

合处逢冲，谋虽成而终散；冲中逢合，事已散而复成。

十六、绝处逢生、克处逢生论

金绝于寅，木绝于申，水绝于巳，火绝于亥。

譬如寅日占卦，金爻绝于寅，如卦中有土爻动而生之，是绝处逢生也；申日占卦木爻则绝于申，如卦中有水爻动而生之，是绝处逢生也；巳日占卦，水爻则绝于巳，如卦中有金爻动而生之，是绝处逢生也；亥日占卦，火爻则绝于亥，如卦中有木爻动而生之，是绝处逢生也。

唯巳日占卦，土爻绝于巳，如月建生扶帮比，土爻不可谓绝也，谓之日生；如土化出巳，有日月帮比不云化绝，乃云回头生也；如日月制土，则是绝于日也，则是化绝于爻也。

如酉日占卦，寅爻被克，卦中有水爻动而生之，是克处逢生矣，余例如之。

大凡绝处逢生，寒谷逢春；克处逢生，凶后见吉也。

十七、变出进退神论

凡卦中亥变子、丑变辰、寅变卯、辰变未、巳变午、未变戌、申变酉、戌变丑，乃进神也。

进神者，吉凶倍增其势也。

凡卦中子变亥、戌变未、酉变申、未变辰、午变巳、辰变丑、卯变寅、丑变戌，乃退神也。

退神者，吉凶渐减其威也。

十八、卦有验不验论

凡人问卦，唯致诚可以感格神明。

故齐庄戒谨，指占一事，神前祝告而后卜之，则是用是原是忌是仇，动静生克合冲变化，旬空月破月建日辰，研究其理无不验也。

如卜者不审其本来之心而妄断之，则理有不通不验也；兼问几事，则数有不逮不验也；如奸盗邪淫之事，则天有不容不验也；或乘便偶占，毫无诚敬不验也；又如与人代占，必先说明是何名份，方可就其亲疏上下，分别用神以为占验，庶无差误。

假如奴仆代主来占，则以父母爻为用神，今乃有人自顾体面，不说实情，假托亲戚，以致用神看差，虽占无益，不验也。

更或来卜之人心虽诚敬，或阻于他事令人代卜，而代卜之人心或不诚，不验也。

又或一事而今日占之，明日又占之，或一人连占四五卦，是“再三渎，渎则不告”，不验也。

## 辟诸书之谬

一、辟《增删卜易》之谬

夫人因事有忧疑，唯卜可决，必致诚求卜神，必以吉凶相告，当以生克制化动静之理，细推无不应验。

岂李文辉作《增删卜易》一书，首章云此书有十二篇秘法，单教世之全不知五行生克之士，亦不必念卦书，只要学会点课就知决断吉凶，知功名之成败，知财物之得失，知疾病之生死，知祸福之趋避；种种诸事概不必念卦书，则知决断，乃吾师野鹤老人苦心于世之秘法，万两黄金无处求等语。

阅其秘法曰：求名以官爻为用神，以子孙爻为忌神，不必念卦书，不要看生克制化动静冲合，只要装卦，对神祷告曰：我若有功名，求赐官爻持世。

卜一卦官爻不临世再卜，再卜又无再再卜，或明日再卜。

倘得官爻持世，因知有名，倘得子孙持世固知无名；求财见财爻持世则有，见兄弟爻持世则无；卜病见有用神持世则生，见有忌神持世则死；诸卜皆以用神持世断吉，忌神持世断凶；如无用神忌神持世，必要卜见方止。

予想李文辉又愚也。

何不以笤柄告圣阴阳为吉凶断？更捷径于此法也。

今之丢笤者，岂不值万万两黄金乎？总之，李文辉侮圣人之易，迷后世之途，予故辟之。

二、辟《易林补遗》伏神之谬

凡卦中用神不出现，查变爻有，不必寻伏神矣。

倘变爻又无，然后查用神伏于何爻之下，看有提拔没有，提拔以定吉凶，无不应验其法。

譬如坤宫为地卦，六爻五类备全，假使爻旬空月破刑冲克害，即就其本爻有病者论吉凶。

如复、临、泰、大壮、夬、需、比七卦，倘正卦与变卦皆无用神，即将坤为地卦内用神为伏本卦某爻之下，此法乃万古一定不易，岂如张星元《易林补遗》总断所云：“飞伏在二仪交换，定然阳伏阴而阴伏阳，乾坤来往换，辰巽两边求，艮兑相抽取，坎离递送留”等语哉！若据彼将天风姤卦为地雷复卦之伏神，不知地雷复所缺者文书爻，应将本宫首卦为伏，取坤之二爻巳火文书伏复卦二爻寅木之下，寅木为飞，巳火为伏，谓之飞来生伏，如占文书长辈事屡验巳日。

若据张星元以天风姤卦为复卦之伏，取姤卦第四爻午火伏复卦第四爻丑土下，妄将午火伏丑土泄气之下为凶，竟不以巳火伏长生之下为吉。

又如天山遯卦缺子孙，必以乾卦初爻子水子孙伏遯卦初爻辰土之下，水库居辰，谓之入墓于飞爻也，看有提拔者吉，无提拔者凶。

此亦万古不易之法，而张星元竟将地泽临卦第五爻癸亥水伏遁卦第五爻申金之下，则曰用神伏长生之下吉，是扯张甲当李乙，妄论吉凶。

又言用神上卦如遇旬空月破刑冲克害即当寻伏，又言归魂卦皆将本宫第四卦为伏。

据称大有卦初爻子水子孙值旬空，该将天地否卦为伏神，而否卦六爻之内并无子孙。

还是以出现旬空者凶乎？还是以伏卦中没有用神无吉无凶乎？略辟其伏神一二之谬，以示后学。

三、辟《易林补遗》胎养衰病之谬

凡卜卦，爻遇长生、沐浴、冠带、临官、帝旺、衰、病、死、绝、胎、养，卦中所重者长生、墓、绝，其沐浴、冠带等七件，各有合冲生克扶拱进退神分别，假如申酉金沐浴于午，金化午乃回头克也，或午日占乃日辰克也。

如申化酉曰进神，如酉化申曰退神，如金化未戌土曰回头生，如酉化卯曰反吟，申化辰曰回头生，酉化辰曰化合也。

生克制化合冲之间，神机报在，岂长星元以胎养半吉之祥，以衰病半凶之祸，若以胎养半吉之祥，假令巳午火长生于寅，胎于子，寅卯木胎于酉，子亥水养于未，还是化胎养半吉之祥，还是化回头克没有半吉？如金爻为用，动化戌土是回头生，凡占全吉，若据张星元说，衰病半凶之祸。

又如午火化未土是化合，诸占欲散者得之见阻，欲成者得之可成。

半凶半吉之谬误人不浅矣，故辟之。

四、辟《卜筮全书》世身之谬

《卜筮全书》以“子午持世身居初，丑未持世身居二，寅申持世身居三，卯酉持世身居四，辰戌持世身居五，巳亥持世身居六”。

其注云，持世之辰是子，即以初爻安世身；如世爻旬空、月破、日辰刑冲克害，不必看也，当察身爻，以身爻代世爻之劳，如身爻吉则言吉，身爻凶则言凶。

今人宗之，大误于事，不知卦中所重者生克制化空破刑冲动静。

如占自己吉凶，理当推世，以世为我以定吉凶是也。

倘世爻逢凶，身爻逢吉，还是在于世之凶乎，还是在于身之吉乎？由此观之，而“子午持世身居初爻”诸谬甚矣！

五、辩天医星之谬

凡占延医用药，以应爻为医生，以子孙爻为药石，此系万古不易之理。

今术家不察应爻之有用无用，不看子孙爻之动静旺衰，竟查天医星之有无，则曰：天医星上卦服药有效，医生可用，或查天医星不上卦，服药无效，医生不可用。

倘天医不上卦而应临子孙发动，有气克鬼生身，竟断医生不明，服药无效，有失先天之妙旨。

况医生可寄死生，有关人命，故予辩之。

六、辟妄论本命之谬

大凡占病，当推用神，用神即父占子病吉凶，以子孙爻为用神类是也。

今术家竟不参究用神生克制化之理，而以病人之本命论吉凶死活，则曰本命上卦断之生，本命不上卦断之死。

且如用神受伤无救而本命上卦，还是断他用神受伤无救必死耶？还是断他本命上卦不死耶？后学不可以病人之本命妄断吉凶也。

七、辩《卜筮全书》神煞之谬

昔京房作卦书，以神煞断卦。

如出行忌往亡，疾病忌丧车、沐浴、哭声等煞，医药看天医，求财忌劫煞，词讼看官符，种种星煞难以枚举；以致后学宗之，不执定五行生克制化，一味以神煞为凭。

至明刘伯温先生作《千金赋》云：“自古神煞之多端，何如生克制化之一理”，断易之法始得归于正宗矣。

八、辩贵人禄马之谬

今人多以贵人之爻为官宦，以禄爻为俸禄，以驿马为来人，概以此论，不知贵人禄马临原神用神，当以吉断。

如卜终身，白虎临官爻持世，得贵人临之，当以武之功名许之；如无贵人并临，当以病患强暴断之。

若贵人之爻临忌神动来克害，不可以贵人为吉；如贵人临官鬼爻持世，不可以官鬼爻为祸患言凶。

且如卜行人，当察用神，如用神临驿马动，归期可定；如驿马动而用爻受伤，不可以驿马断其来。

凡问俸禄当以财爻为用神是也，若弃财爻之吉凶，而独以禄爻为俸者，亦谬矣。

禄系丰足之神，马系行动之宿，贵人不过分别人品清高微贱之神，此三者临吉神是吉，临凶神是凶，学者不可概推。

九、辩《易林补遗》应为他人之谬

凡占交疏之常人，当以应爻为他人，以应爻为用神也。

若异姓之兄弟或父叔之友、子孙之友，必分别称呼老幼取用神是也，不可概曰我占他人以应爻为用神。

予因张星元不论父友子友，皆以应爻为用神，甚至奴仆、妻婢、弟兄、父母、叔伯、邻长，概曰我代他占，皆以应为用神。

今据张星元作《妻妾奴仆去留章》云：“代卜他人看应爻，若临月破最难逃，遇冲遇克身难救，逢旺逢生病必消，生应原神宜发动，克他忌象怕重交，卦身有气还须吉，应位逢官祸必招”；《斗欧争竞章》云：“以世应为主，生克为凭”。

假如子侄与人斗欧争竞，唯恐受亏，故云岂可不看子孙爻生克，竞以世爻为主，生克世应为凭乎？又有《词讼章》云：“以官爻为主，父爻为凭”，文词相诉至公庭，须看官爻父母兴，倘然官父二爻动来克我，还是以官父二爻动说有主有凭是吉乎？还是克害我者是凶乎？今之术家凡遇代占，则不论尊卑，概以应爻为用，凡为词讼独用官爻，总不论用神生克制化，予不得不辩之。

十、辟《易林补遗》月破旬空之谬

凡卦中月破之爻，发动旺相或遇动爻生合、日辰生合，或化回头生合，不过在月内不能为吉凶，出月值日合补亦能吉能凶。

张星元言月破无可解救，概以凶推。

凡卦中旬空之爻，或旺相安静，休囚发动，日辰生合冲之，或变出者，或伏而有提拔者，屡试屡验应在出旬。

不意张星元言，旬空之爻犹如卦中无此一爻也，唯月建临之，则曰月建不作旬空，日辰不为月破，致后学一见月破无可解救，一见旬空没有此爻。

又曰月建不作旬空，注曰全空半空，凡阳日遇阳爻、阴日遇阴爻皆作全空，阳日遇阴爻、阴日遇阳爻皆作半空。

试问如人占病或得全空者，因知其必死，倘得半空者，还是病人死一半活一半耶？其谬极至此，不得不辟之。

十一、辩互卦

古大圣以蓍草演成一卦，推体象、用象、互象、爻辞定事之吉凶，体象为我，用象为事。

卦有内三爻外三爻，世坐之处为体，应坐之处为用。

譬如天地否卦，世居内坤第三爻，应居外乾第六爻，即以内宫坤卦为体象，以外宫者卦为用象。

内坤属土，外乾属金，谓之体去生用不吉。

再者互卦，互卦之法亦以否卦为例；除上六爻单，除下初爻拆，从第二爻起至第四爻见拆拆单，即内宫互成艮卦，从第三爻至五爻见拆单单，即外宫互成巽卦。

艮卦属土，巽卦属木，木为乾宫否卦之财，如求妻财者得之，谓之用来克体吉。

爻辞者，爻见单属阳曰九，爻见拆属阴曰六。

即乾卦初爻，易曰：“初九潜龙勿用”；又如否卦初爻，易曰：“初六拔茅茹以其江，贞吉亨”；否之四爻曰：“九四有命无咎，畴离祉”。

鬼谷子仙师因易理浩荡深远，恐后人不能参透，以钱代蓍卜，定财官父兄子生克制化，分别原用仇忌四神，刑冲克害生扶拱合动静空破之法，使后学易觉，吉凶易剖。

自后以蓍演易者不察互体、用象、爻辞而不灵，以钱卜卦者用之则不验，学者宜知蓍演钱卜断法不同。

十二、辟《易林补遗》终身大小限之谬

或为功名而卜终身有无，或因贫贱而卜终身富贵，或为无子而卜终身有无，或卜寿夭，或习艺业而卜终身可赖，或卜行道而卜终身可行，或为弟兄子侄终身如何，种种卜者各有用神，诸书唯《增删卜易》有野鹤论分占终身之法甚妥。

大总概言，卜终身吉凶宜向六亲生克制化、刑冲克合、动静空破之间是问，神必以吉凶之机现于爻，以成败之机现于卦。

忆予于戊辰年辰月丙辰日卜自己终身成败，得旅之蛊卦：

青龙丶兄弟巳火

玄武　丶丶子孙未土

白虎丶妻财酉金　应　子孙戌土

螣蛇丶妻财申金　（伏官鬼亥水）

勾陈　丶丶兄弟午火　官鬼亥水

朱雀　丶丶子孙辰土　世　（伏父母卯木）

彼时宜业丰裕，妄想富贵，此卦子孙朱雀持世，官爻入墓于日，显然功名不可问也。

文书爻伏于世爻阴象之下，显然早年失慈。

卦得六合，财福得合，显然祖业盈厚。

此皆卦前之事也。

方上有严君，新婚未几，后来兴废刑伤自然有验。

孰知辛未年丧父得子，是年父爻入墓之年也；五爻为长房，持未土子孙，果得长子。

甲戌年生次子，予语一友曰：“奇哉！此卦五爻持未，长子属羊，四爻化戌，次子属犬，初爻持辰，必末子属龙矣！”友曰：“土主五数，该有五子。

”予曰：“非也！一重土数主五，以衰旺为之增减，今子孙多现，理当见一有一。

”后至丁丑年生一子。

友曰：“汝言后子属龙，今属牛者何来？”予曰：“虽得此子，不在数中，恐难养耳！”果于次年即夭，至庚辰年果得子。

自甲戌岁予年二十六，家业渐废，己卯远行，壬午二月归，妻已故矣！节年颠沛，竟以卖卜为生。

或曰：“因何二十六岁颠沛起？”予曰：“交甲戌年应财值年旬空，财临白虎化月破，世位逢冲之年，谓合处逢冲也；卯年冲应上财爻，以至夫妻远别，妻死不面，妻财爻又受午年之克也，卯月妻财爻又逢月建冲之。

至于卖卜为业，朱雀持世，卦属离宫，斯文之象。

次子无成，白虎戌土子孙值年、月、日三破。

甲申年始得安稳。

由此卦观之，《黄金策》云：“若问成家，嫌六冲之为卦；要知创业，喜六合之成爻”，予之先成后败者，此也。

若以《易林补遗》初爻起每爻各管五年是大限，初爻起每爻各值一年是小限，予廿一岁至廿五岁大限在五爻，临未土子孙，廿三岁何致父故？三十一岁至三十五岁大限在初爻，临辰土子孙，三十四岁何致克妻？大限如是，小限可知矣。

又曰变卦管三十岁后，何至于廿六岁已破家？三十五岁至四十岁大限在第二爻兄弟勾陈处，何以得安稳？若以互卦，内见巽为文书，外见兑金为妻财，而卦中既互有文书妻财，何至双亲早丧，中年失偶？若依张星元之法，不过惑人；曰终身卦要如是推算大限小限，不比寻常小卦，酬谢宜多，究竟祸福吉凶，并无丝毫之应验。

后人若卜终身者，当知兴废大局报于卦，刑伤克害、际遇机缘报于爻。

若年年如是，月月照常，而爻中不及报应，妄推无准，莫若名利、祸福、寿夭逐件分点，便可显而见也。

学者当用意推详之。

十三、辟《易林补遗》家宅之谬

断家宅之谬者，唯《易林补遗》之说，即如其以卦分旺相死没，立春后艮旺震相，巽胎离没，坤死兑囚，乾休坎废，春分后震旺巽相等说。

又云凡看人宅六事，内外二卦皆临旺相，爻内纵无财官也主兴隆；如临死囚休废，纵有财官、青龙、天喜亦无佳兆。

试问倘立春后卜得颐、小过、蛊、渐、恒、益等卦，俱值旺相胞胎，必断其富贵无穷之好？如卜得晋、明夷、临、萃、比、师等卦，必断其败坏不止之凶？由此论之，生克制化之理乌有，竟为吉凶祸福捷径之法，其谬犹可，其大谬者以官爻为家主之爻，又以五爻为家主之爻，倘遇官爻坏五爻好，则家主之吉凶何分？

据云子孙动则广进家资，此一句系古法也，虽则不谬，然以官鬼为家主，则子孙不可动，动则克伤官爻矣！若据张星无之论，欲要进家业者，反欲克伤其父乎？据云初为儿女、鸡鹅、井泉、基地，试问初爻逢凶，儿女、鸡鹅、井泉、基地概凶矣，岂死鸡鹅之家儿女亦必死乎？井必颓乎？墓必破乎？

二言妻妾兼猫犬、灶及华堂，试问二爻逢凶，妻妾、猫犬、灶与华堂概凶矣，岂死猫犬之家妻妾亦必至于死乎？死妻妾之家乃因灶与华堂之碍乎？只陈两爻之谬，其余不及尽述。

凡卜家宅当以用神分别明白，后卷有家宅六爻分断，学者详之，庶无误矣。

十四、辟《易林补遗》婚姻嫁娶之谬

婚姻嫁娶，唯《易林补遗》之说最谬，以内外卦世应爻为主，以阴阳财鬼爻为凭，凡男卜女家，内卦为夫外卦为妇；又以世为夫应为妇，凡女卜男家，外卦为夫内卦为妇，世爻为妇应爻为夫等说，使后学无定见。

假如男家卜婚姻，或遇外卦凶而应爻吉，此婚姻亦好亦不好，竟可配不可配耶？今人宗之，不问父母叔伯为卜子侄女婿，不问兄弟母舅为卜甥弟女婚，一概以世应论夫妇，官鬼妻财为夫妇，不以用神生克制化之理定其夫妇之吉凶，大失先天之妙旨。

孰知世应财官各有分别。

世爻为我家，应爻为彼家，女人自卜嫁此郎为夫，当以官爻为夫，世为自己，官世相生相合，官阳世阴，此谓之得地。

男人自卜娶此女为妻，当以财为妇，世为自己，财世相生相合，财阴世阳，亦谓之得地。

或父母尊长辈为子孙婚，欲配某家女为媳，以子孙为用神，世上子孙或阳象，子孙皆指我家之男也，应上子孙或阴象，子孙皆指言彼之女也。

无冲破有生合，自然可配，夫妇和谐，无生合有冲克，自然夫妇不睦，或休囚或受克自然不寿。

如父为子婚，世位而受伤者，自然悖逆而刑翁，财爻而受生者，自然孝顺而益。

或为弟娶妹嫁者，皆以兄弟爻为用神也。

曾有午建乙卯日父为女择婿，得否卦安静；

丶父母戌土　应

丶兄弟申金

丶官鬼午火

丶丶妻财卯木　世

丶丶官鬼巳火

丶丶父母未土

一人执此卦问予曰：“世阴应阳，官星旺合，卦得六合，日辰持财，财官相生，六爻安静，是必佳偶乎？”予曰：“若依张星元论，是佳偶也，子孙伏而旬空，是必无子息也；据予断，子水子孙伏阴爻未土之下，唯恐令爱不寿耳。

”其人不然而去，后成婚不久，此女病故。

又一人，申月甲午日，父为子择媳得复之噬嗑卦：

× 子孙酉金　父母巳火

丶丶妻财亥水

× 兄弟丑土　应　子孙酉金

丶丶兄弟辰土

丶丶官鬼寅木

丶丶妻财子孙　世

予曰：“应爻合成子孙局生世，不仅嫁资丰厚，更可享其孝顺之福。

后至巳年完婚，果孝顺贤淑，赠嫁不凡。

若据张星元之说，官为夫，此卦寅木夫星月破，又被金局克，是必克夫，何完婚已二十年，翁姑在堂，夫妇和谐，不唯子多，已近得孙矣！后学当如是断，庶无弃吉就凶，以至误人婚配也。

十五、辩六爻诸占之谬

《天玄赋》以六爻定诸占之例，唯占国事以五爻为天子之位，家宅以二爻为宅，五爻为人坟墓，以五六爻为气绝之位。

此三者稍近乎理，然亦宜以用神生克制化断之。

其天时、产育、行人、田禾、求谋、疾病、买卖、词讼、盗贼、斗欧、蚕桑、六畜、出行、鬼神等种种定位，概不以用神生克制化之理推断，唯以定例而决事之吉凶，大失先天之妙。

即就其对天时以六爻为日，以五爻为雨，试问晴雨不以子孙父母爻推之，竟以五爻六爻为，可决乎？又如初爻为产母，二爻为胎孕，试问产母不看用神，胎孕不察子孙，竟以初爻二爻为，可决吉凶乎？其余种种之谬，难以尽辩，望后学详之。

## 赋文三篇

一、何知章

何知人家父母疾？白虎临爻兼刑克；何知人家父母殃？财爻发动煞神伤；

何知人家有子孙？青龙福德爻中论；何知人家无子孙？六爻不见福德临；

何知人家子孙疾？父母动爻来相克；何知人家子孙灾？父母当临福德来；

何知人家小儿死？子孙空亡加白虎；何知人家兄弟亡？用落空亡白虎伤；

何知人家妻有灾？虎临兄弟动伤财；何知人家妻有孕？青龙财临添喜神；

何知人家有妻妾？内外两财旺相决；何知人家损妻房？财爻带鬼落空亡；

何知人家讼事休？空亡官鬼又休囚；何知人家讼事多？雀虎持世鬼来扶；

何知人家旺六丁？六亲有气吉神临；何知人家进人口？青龙得位临财守；

何知人家大豪富？财爻旺相又居库；何知人家田地增？勾陈入土子孙临；

何知人家进产业？青龙临财旺相说；何知人家进外财？外卦龙临财福来；

何知人家喜事临？青龙福德在门庭；何知人家富贵昌？临财旺福青龙上；

何知人家多贫贱？财爻带耗休囚见；何知人家无依倚？卦中福德落空死；

何知人家灶破损？玄武带鬼二爻困；何知人家锅破漏？玄武入水鬼来就；

何知人家屋宇新？父入青龙旺相真；何知人家屋宇败？父入白虎休囚坏；

何知人家墓有风？白虎空亡巽巳攻；何知人家墓有水？白虎空亡临亥子；

何知人家无香火？卦中六爻不见火；何知人家无风水？卦中六爻不见水；

何知人家两灶户？卦中必主两重火；何知人家不供佛？金鬼爻落空亡决；

何知二姓共屋居？两鬼旺相卦中推；何知一家有两姓？两重父母卦中临；

何知人家鸡乱啼？螣蛇入酉不须疑；何知人家犬乱吠？螣蛇入戌又逢鬼；

何知人家见口舌？朱雀持世鬼来掇；何知人家口舌到？卦中朱雀带木笑；

何知人家多争竞？朱雀兄弟推世应；何知人家小人生？玄武官鬼动临身；

何知人家遭贼徒？玄武临财鬼旺扶；何知人家灾福至？鬼临应爻来克世；

何知人家痘疹病？螣蛇爻被火烧定；何知人家病要死？用神无救又入墓；

何知人家多梦寐？螣蛇带鬼来持世；何知人家出鬼怪？螣蛇白虎临门在；

何知人家人投水？玄武入水煞临鬼；何知人家有吊颈？螣蛇木鬼世爻临；

何知人家孝服来？交重白虎临鬼排；何知人家见失脱？玄武带鬼应爻发；

何知人家失衣裳？勾陈玄武入财乡；何知人家损六畜？白虎带鬼临所属；

何知人家失了牛？五爻丑鬼落空愁；何知人家失了鸡？初爻带鬼玄武欺；

何知人家无鸡犬？酉戌二爻空亡倦；何知人家人不来？世应俱落空亡排；

何知人家宅不宁？六爻俱动乱纷纷。仙人造出何知章，留与后人作饭囊，

祸福吉凶真有验，字字句句细推详。

二、妖孽赋

乾蛇鬼，巳冲刑，蓬火赤脚夜惊人，化猪化马作妖精，多拮据，宅不宁，匿钗懒镜损人丁。

坎蛇鬼，午来冲，没头没尾成何用？黑而矮，又无踪，柁浆弄水空声哄。

艮蛇鬼，若遇申，妖声似犬夜嘿嘿，空中常拍手，家鬼弄家人，狗作怪，家业倾，抛砖弄瓦何曾定？

震蛇鬼，酉冲刑，空中椅桌动闻声。踢踏响，似人行，大蛇常出现，窑器响惊人，桶箱作孽人丁病。

巽蛇鬼，亥又冲，鸡声报炀火，鬼怪起狂风，缢死之鬼扰虚空，床下响，及房中。

离蛇鬼，子来刑，锅釜作妖声，空中忽见火光焰，红衣者，是何人？年深龟鳖已成精。

坤蛇鬼，冲遇寅，锅灶上，作妖精，似牛叹气，似亡人虚黄，大肚鬼，出现不安宁。

兑蛇鬼，受卯刑，空中叹气重而轻，羊出现， 嘴瓶，骨殖若暴露，刀石更成精，移南换北动亡魂。

三、搜鬼论

子——作怪鼠咬住，黄昏忌火灾，小儿夜里叫，檐前祸鬼催。

丑——古墓西北方，牛栏又接仓，开土有坟穴，伏尸夜作殃。

寅——蛇虎来作怪，六畜血财亡，人口有病患，急须保安康。

卯——隔墙带血鬼，作灾母病床，破伞并橱柜，及有死人床。

辰——鸡犬灶中杀，神庙不烧香，移犯神龙位，有祸小儿郎。

巳——买得旧衣裳，亡人身上物，作怪蛇入屋，防损猪牛羊。

午——作怪鼠咬屋，不觉火烧裳，急遣白虎去，人口却安康。

未——小儿奴婢走，甑叫沸锅汤，外来门与厨，在家作祸殃。

申——客亡鬼入屋，作怪在家堂，黄昏鸡啼叫，枯木破风霜。

酉——家有鼠咬柜，灯架不成双，灶有三处损，咒诅一女娘。

戌——飞禽来入屋，遗粪污衣裳，灶破并锅漏，神灯被鼠伤。

亥——公婆归尘土，从来不装香，小儿秽触犯，引鬼作怪殃。

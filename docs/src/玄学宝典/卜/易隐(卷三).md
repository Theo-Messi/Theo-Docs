---
title: 易隐(卷三)
editLink: true
---

## 《易隐》易隐卷三

东粤游南子曹九锡辑 男横琴居士璿演

宅占

游南子曰，凡占家宅分二种焉。

有安居来卜者，先看内外卦象，内为宅，外为人，旺相者，人宅兴隆。

休囚死者，住居无气，丁畜消损，家庭不发。

内外生合比和者吉，相刑冲克害者凶，空亡尤凶。

如卦象衰空者，方看爻神，以二爻为宅，五爻为人，人克宅，则造创整齐，宅克人，则住宅不兴，人眷灾迍。

二爻旺，屋多。

五爻旺，人多。

休囚死凶，相生合吉，相刑冲克害凶。

如爻神再空，是空而又空也，必有灭门之祸。

次看六亲，世为己，应为妻，阳父为父，阴父为母，阳兄为兄弟，阴兄为姐妹，阳财为妻，阴财为妾婢仆，阳子为男，阴子为女，阳鬼为祖，阴鬼为祖妣，用爻上卦吉，用爻旺相，带吉神，得太岁月日生合者吉。

用爻休囚死空亡伏藏者凶，带凶杀动，被三传刑害克破者凶。

用爻持鬼，伏鬼，化鬼煞，阳鬼主官讼，阴鬼，必有灾病也。

凡用爻伏于官下者，必有病讼，每事多阻，出入有碍也，三将一岁分四季。

如木带吉神，春季见喜，火鬼带杀，夏季生灾，金值妻财，秋宜得利，水逢兄弟，冬必破财，土爻若带吉凶，各随司令决断(辰三月，未六月，戌九月，丑十二月也)。

若遇空亡，吉空则凶，凶空反吉。

除此大节之外，后将并窗床厕门户道路香火栋梁坟墓六畜，分察吉凶也。

又有临事来卜者，便搜目下有何吉凶，遇父动，则子伤畜损。

兄动，则妻伤财损。

鬼动，伤兄，大小不安，官非事发。

子动，克夫，削职。

龙鬼持克，喜处生灾。

雀鬼雀兄持克，口舌破耗。

蛇鬼持克，虚惊常有。

玄鬼持克，非阴私盗贼，必奴婢走失。

勾鬼持克，必田土交加，契券不明。

虎鬼持克，主丧孝刀兵斗伤蹼跌。

二爻凶，窗神不安。

三爻凶，床席不安。

五爻凶，香火不安。

此察六爻，厕碓门路坟墓六畜，逐位推详也。

鬼谷分爻

祖妣　奴婢　宗　　栋柱　墙篱　马

父　　宅长　香火　道路　人口　牛

妻　　坑厕　　　　外户　　　　羊

伯叔　兄弟　正门　阁房　床碓　猪

母　　宅母　　　　学堂　厨灶　猫犬

子孙　基址　　　　沟　　井　　鸡鸭

---
title: 易林补遗(卷六)
editLink: true
---

## 《易林补遗》卷六

察人喜怒章第八十一 (以用爻为主，生克为凭。)探人喜怒用爻推，民卜官员鬼上思，若问他人观应位，子占父母看文书。

测人喜怒，凭卦推详。

问官府，在鬼象精思。

卜他人，于应位求索。

子占父，文书为用。

兄占弟，同类为凭，各定用爻，详其喜恶。

用爻生世心怀喜，主象伤身怒可知，但得比和情更美，无忧无喜值空时。

用爻生世，则欢喜接谈，主象遭伤，则变颜反目。

用世比和，心产契合。

用如生世，会晤维持。

用世相冲，心同吴越，用若空亡或不上卦，乃无忧喜，无损益也。

逢六冲永不和谐，处六合终无怨恨辞。

白虎在爻忧损害，青龙临用赖扶持。

只冲难见，岂得和谐？六合易求，终无懊悔，处白虎，身忧损害，见青龙尤可亲。

依明人见颜色而言，智者观喜怒而进也。

探人虚实章第八十二(以应爻为主，不空不绝为佳。)察人心地应为先，生扶身世两家欢，旬内值空心不实，月中犯破意非坚。

用卦中之应爻，察人身之心地，生扶身世则宾主相投。

彼同我心，则世应相洽，用破旬空，心虚不实。

应临月破，意诈非真。

倘来克世冲身命，腹内藏刃性必偏，但卜六冲无信实，凡占三合有忠言，彼同朱雀能言浯，应并腾蛇每变迁。

应伤世命，口密腹剑之徒。

应冲身世，而是背非之子。

三刑六害，必生妄语。

三合六合，定出忠言。

用值青龙心慈善，应临白虎主刚强。

玄武奸怪肖象。

勾陈性身稳重。

口嘴喧哗惟因朱雀。

腰肢曲折，霉似腾蛇。

听其言也，则捷给絮人。

睹其眸子，则倾险莫匿。

用人藏否章第八十三(以用爻为主，应象为凭。)凡用他人应上寻，家亲各有用爻分，日冲月破空亡者，临在斯爻永不亨。

凡若用人行事、或请人代己之劳、或招人而作生涯、或托付而图利益，如用他人，以应爻为主。

若占亲戚，以用象为凭。

用爻若遇日辰冲、月建破、或落旬空者，皆主不成，纵成无力又不久远，切莫用之。

用遇绝乡终不美，世遭用克却无情，六冲反目非宾主，用变刑伤力必轻。

倘若用爻临绝又无生助者，此人定主无能。

用来克世者，实怀欺主之心，彼非仗义之人。

若卜六冲之卦，终成反目，岂得和谐？卦上用爻虽然有气，变成克制之乡或之墓绝，人必先勤后惰，事当有始无终。

以上七般发不犯，方言和悦又多能，若还世得他扶助，必受渠恩事有成。

应爻并用爻，不遇日冲、月破、空亡、死绝、又不克世、又不变出冲伤，本卦兴之卦皆非六冲便曰宾主相投，用之有力。

用爻若来生世合世者，赖以难持，周旋吾事。

仗托人力章第八十四(以应爻为主，不遇绝空冲破为佳。)佥解京差，每有包完粮税审，当县役常多代出公庭，或央邻里之谋为，或浼亲朋之所作身，叨彼佑，事赖他成。

前列人之事情，皆附卦之应象。

粮从产出似有差徭之重，产去粮存尚多力役之征，或山长水远之迢遥，或人怯丁单之薄弱，不无亲属之托，须情故旧之央，事有万殃，卦须一决，诸般仗枉，皆看应爻。

应动应冲，此客有更有变；应空应破，其人无力无能。

最嫌世受应伤，更忌内遭外克。

应值交重或逢冲动，仗彼终须改变。

应值旬空或临月破，托人决不始终。

若应克世，或外伤内卦，皆主其心不善，不得误用也。

财福生身而有益，见官克世以亏财。

六冲则意乱无恒，岂谐岂就；六合则心平有信，能始能终。

妻财子孙发动，生助世爻，终须有益，若见兄弟官鬼交重克冲世象，岂不遭伤？六冲作事无成，又夫信实。

六合所谋遂意，更有始终。

但若诸般之重托，惟凭一卦之端详。

百里倾心千金重托，全凭一诺之寄，皆系六爻之定。

继身受产章第八十五(以世应为主，财福为凭。)但将身继欲受他财，切嫌世应空亡。

大喜福财生旺世，陷则吾非受业，应空则彼不相从。

以己之身为人之后承继，即是螟侄出姓，义当承祀继人之志、述人之事，理当如此。

受父之产袭父之阴，古亦有之，在所必然，无足怪者。

凡卜续人之后，当看世应之爻，倘若世应逢空，彼此皆成虚望，若得子动财兴，后必荣华富贵。

世空应不空，但恐身居不久，纵久亦难受业。

应空世不空，切虑父心反变，到底不从我意也。

旁动克身，后被族中争夺。

应兴伐世，远遭本主欺凌。

旁爻动克世爻，产被族中掠夺。

应象动伤世象，远遭本主欺凌。

六冲主西荡东游，内愁外怨。

六合主朝欢暮悦，老安少怀。

虽见和谐财不兴而少利，朱雀偏生口舌，鬼不动以无妨。

六冲则游荡西东，怨生眷尺？六合则欢歌朝暮，老幼安和。

纵有青龙而财若休囚受克者，但主和偕终无厚得，虽摇朱雀而鬼不交重空旺者，纵生咭聒而不成词讼。

父母勾陈衰败，产业虚浮。

妻财福德兴隆，家资稳实。

妻弱兄强，必主分财夺禄。

儿空鬼动，决然起讼为灾。

产业凋零，父母勾陈败。

家资稳实，妻财福德兴隆，兄强妻必弱，夺禄分财。

子空鬼愈狂，灾生讼起。

财化绝空，有物焉能入手？合逢冲破，无情岂得安身？内处无官，恐难成就，阴阳都动，终见更张。

妻财而化之空绝，银钱那能入手？合处而却被破冲，踪迹何处安身？卦内无官，一世事难成就。

六爻乱动，一身终见更移。

事欲绵长，卦须安静。

欲要攸久事基，六爻不动为妙。

防老膳终章第八十六(以用爻为主，世应为凭。)鳏寡之徒，仗亲朋而养膳；孤寒之辈，叨邻友以维持。

世应用爻空，非绵远；兄官忌象动，岂安宁？夫妇不幸而自独孤缺者曰鳏寡，爻空不期而骨肉伤残者曰独孤，故西伯有哀子之政，西京有拜老之行，是老需膳而安，幼求抚而长，有仗亲戚而矜之以养，或托邻友而怜之以恩，此皆民恻隐之好生，而穷人之得所也。

而今发课何以据凭，可将用爻并推世应。

凡占以世为己应为他，如占亲戚各分用爻。

且如占婿以子孙为主，占弟以兄弟为凭，世应并用皆不宜空，空则靠非攸远，又不宜兄弟官鬼并忌神发动，动则岂得安宁？前后六冲不久，福财而旺为佳。

主象生身昭彼力，用神克世被他欺。

前卦六冲而后卦六冲，足迹岂能长久？福爻旺相而财又旺相，口身永得饱温。

主象生身似旱苗得雨，用神克世如枯草而遭霜。

世遭月建相冲，自己将来多染祸；应被变爻而制，他人日后不兴家。

财无鬼又无，岂能手终侍？世动应亦动，焉得齐心？外卦兴隆彼命富，内官旺相我身荣。

世临月破，自防身体弱羸，应变克伤，他必田园渐退。

财鬼俱无，老少焉能尽瘁？世应俱动，彼此岂得同心？外卦兴隆世又兴，斯人富足。

内官旺相世又旺，我得安荣。

再观生克，永决亲疏。

同血脉者，必生生。

有瓜葛看，必垒垒。

故亲则同气相求而同声相应，克者不久，冲者益疏，是道不同而不相为谋。

养亲馆友章第八十七(亲族以用爻为主，他人以应象为凭。)济难扶危，却是留恩於世上；怜贫敬老，岂非积德於阴中。

诚恐恩中招怨，还须卦里求明。

奉尊奉长，宜扶我以扶身。

抚幼抚卑，忌子孙而伐世。

施粥是赈济留恩，舍资亦怜贫，积德当闻受惠，效劳岂可以怨报德？奉尊长之有德者，父必扶我以生身。

养卑幼之无义者，子必忘恩而克世。

养族养亲，怕见用神来克。

膳朋膳友，喜逢应象相生。

凶则鬼兄皆动，吉则财子咸强。

养吾宗新，忌用之来克。

善吾朋友，喜应象之相生。

鬼兄动则咸凶，财福兴则皆吉。

世陷世空，己恐屯难雇彼，应冲应动，他多更变岂酬劳。

世应冲非久远，卦爻合最绵长。

世遭死绝或值空亡，日后家业萧条，恐难雇彼。

应若交重或遭冲破，他时彼意变更，必致忘恩，决不酬惠。

卦值六冲非久远，卦爻逢六合最延长。

合处变冲，花非结果；凶中化吉，树必成林。

扶人之难，用逢生助可相扶。

救客之危，应破克伤须莫救。

遭祸遭殃遭损害，应克世爻。

得名得利得祯祥，外生内卦。

合处变冲，不结子之花岂能结果？凶中化吉，无心处之柳不意成林。

用逢生助，斯人有难可扶。

应被克伤，厥后纵危莫救。

应克世以招殃，外生内而多吉。

龙值福兴，行止获财而进喜。

雀临兄发，始终费本以生非。

武鬼克身忧失脱，蛇官伤世虑牵连。

进喜得财，子值青龙而发动。

生非破钞，兄临朱雀以交重。

鬼临玄武，失脱难逃。

官遇腾蛇，牵连祸至。

念忧恤孤，宇内修心之道，施恩布德，环中积善之家。

然虽整吾虽实意以无私，倘若彼心有害，未知后患，故叩先天。

施恩布德，诚积善之人；恤寡怜贫，乃慈心之玉。

吾虽实意以无私，或彼虚心而有害。

仰先天之不负，庶终吉之有微，倘凡庶之侮人，岂圣贤之欺我。

登舟涉水章第八十八(以父爻为主，世应为凭。)雇船装载渡长江，问卜须将父母详，大要合生兼旺相，怕逢空绝及冲伤。

凡雇船装载，须将父母为用爻，如逢旺相又遇日辰动又生合者，一路平安百事和偕。

若逢空亡墓绝刑冲克害月破者，非惟险阻，反有祸患，若凶煞休囚，恐无大利亦无大害。

子孙动合方方美，官鬼休囚处处强。

子孙乃生财之神，若临世用发动及生合者，着处大吉，虽不动临世亦为佳兆。

官鬼乃凶恶之流，遇之不利。

若得休囚墓绝或受制伏，则不能克冲，不论远近，随后方吉。

若带吉神克尤可，若带煞发动来克，大凶。

世乃己身嫌墓绝，应为船主莫空亡。

应克世爻遭损害，应生世者遇贤良。

世为雇船之主，应为驾舟之人，俱不宜旬空月破墓绝，最要生合为美。

若应爻克世冲世者，必凶顽之汉，件件欺侵。

若加朱雀，口多骂詈。

加白虎，好勇殴拒。

加玄武，明伦暗窍。

加兄弟，狡猾诓诈。

休囚稍稍，旺动愈凶。

若值旬空月破，必然痿弱，或非惯熟，或是灾生不测。

若应生世合世者，必善良之人，事事可托，和颜承顺。

若带吉神扶拱，乃故家子弟出身，一力能扶助，万里可同行。

阴卦包阳难渡海，阳包阴卦好飘洋。

卦属阳，乃轻清上浮。

卦属阴，乃重浊下坠，行船重载远涉江海，只宜轻浮，不可重浊。

故阳包阴则吉，阴包阳不利。

内外不宜占艮卦，逢之便作覆舟详。

艮卦者，艮覆碗也，但凡舟行必涉长江，大舟岂占翻覆之兆哉？凡遇纯艮卦、或居内或居外者，俱作凶断。

父母冲刑兼月破，决然渗漏进沧浪。

父母者乃船之用爻，若遇日冲月破刑害者，必定损伤不宏大，看在那爻，便知端的。

若在初爻，船稍有损。

若在间爻，中舱渗漏。

若在上爻，船头空隙。

若值乾宫，上盖不密。

若居坤位，下底疏虞。

水官克世防波险，火鬼伤身虑火殃，土鬼交重忧凑浅，金鬼还愁石蹦伤，木鬼舟中神祟扰，腾蛇官动主惊惶，玄武贼伦朱雀讼，勾陈阻节路中央，白虎灾生谋害起，不临鬼发定无妨。

鬼值五行，不宜克世克身兼克用，官临六兽切忌伤船伤世及伤身。

水鬼动，风波大险。

火官发，荧惑飞殃。

土临鬼发，沙浮水耗。

金并鬼动，石蹦体伤。

木官交和，鬼祟来缠。

腾蛇不过惊惶忧虑，勾陈无非迟滞詹延，决无大害。

玄武防内外之盗贼，白虎虑大小之灾屯，朱雀口舌闲非，盛则以绵绵，大凡不旺不动，稍轻。

倘值墓绝，无妨。

六爻内外无鬼，乃为大吉利。

风行顺逆章第八十九(以世爻为主，兄弟日辰为凭。)兄弟日辰同克世，飞沙折木关风张，二神若也来生者，天赐凉风适远方。

兄弟动并日辰同来克世冲世者，必主关风骤发。

若在巽宫或加木爻旺动，乃飞沙走石，折木覆舟之险。

若兄弟动兴日辰来生世合世者，获片帆时送腾王阁之益。

兄生日克风横顺，兄克日生横逆详。

兄弟生合世爻日辰克世者，乃横顺之风，勉强可行。

若兄弟冲世克世，虽有日辰生者，亦是横逆之风，不可轻易举行者也。

兄空木绝风当息，水静官衰浪不狂。

兄弟若值旬空月破、水木二爻俱静，鬼亦休囚，又无风波白浪二煞，决主风恬浪静，坦前行。

如二煞旺动，亦有小咎。

风波煞例云：正月从子上顺行，白浪煞例云：正月从寅上顺行十二位是也。

乘车驾马章第九十(占马以上爻为主，问车以父象为凭。)乘车驾马游郊墅，福德爻兴稳稳移，官鬼爻重防坎坷，世空来往切非宜。

陆行远道，心仗惊兴骡马，皆得子孙旺发及生扶，则车马安逸来往无虞。

若鬼动克冲或世值空者，必主灾非道险。

午宫值鬼休乘马，木象临官弗受车。

午为马匹之本。

禽木属车轮之用爻，若临官鬼，各为大忌。

应克世爻兄弟动，马夫车汉恐相欺。

世乃占主，应是从夫，若克世爻，又加兄弟凶煞动来冲克，衰则欺凌，盛则残害。

六空骡马终无力，父旺车舆必整齐。

骡马之位，乃在六爻，车舆之相系是父母，若逢生旺，则骏马高车，倘临休囚，必定羸骡敝辇耳。

折煞如兴忧跌蹼，勾陈若动路行迟。

攀鞍乘辙，谨访跌蹼，爻有折煞，决罹此危。

衰旺则稍稍而已，旺动则大患伤残。

爻有勾陈独发，路途多阻，滞留遇吉则因喜而阻。

逢凶则祸患而稽。

折煞例云：正月在酉、二月在未、三月在卯、四月在子，五月又从酉上起，照例而行。

水陆出行章第九十一(占自己以世爻为主，占他人以用象为凭。)出境须忧官鬼兴，官爻静伏决清宁，龙摇万里咸和合，子动千乡永太平。

凡人远行，切忌官鬼发动，若得静伏或值休绝，亦作清宁之断，或青龙发动、或子孙发动、或持世，皆主太平之象，顺意往返无虞。

世值鬼爻兼世墓，皆为阻节去难成，归魂亦不离乡井，世落空亡岂得亨。

世值官鬼、世入墓乡、世在归魂、世落空亡，俱为凶象，终难举步，纵在勉去，必见灾殃。

克世之方身莫往，生身之所却宜行。

假如世爻属土，不可东行，乃能克土之故。

若世爻属水，惟利西方，乃金能生水之益。

凡卜自身，以世为主，若占别人，以用而推，不可概论。

用临月破灾难解，兄鬼加蛇被险惊。

若用爻被克被冲、或值旬空月破，去后灾危迭至，虽遇吉神，终难解释。

兄弟官鬼若加腾蛇发动，必有虚惊，轻重之辨，休旺而推。

又忌明夷节艮坎，四般卦象最无情。

出行远回，不免登山涉水，凡看卦休爻象不可忽类而推。

且如明夷者，伤也。

节者，止也。

艮者，止也又为覆舟。

坎者，险陷也，皆系无情，岂为佳兆？官居玄武财当失，朱雀临时口舌生。

官鬼动，不拘生克，皆不吉，临玄武，途遇强梁。

衰则窃，而旺则劫。

若临朱雀，道逢奸狡，衰则唔，而旺则讼。

临白虎有斗殴之愆。

临咸池有觅水之惧，总非美例，学者详之。

同行共处章第九十二(以应爻为主，用象为凭。)同行共处应为尊，切莫冲伤世与身，若见落空并月破，丝毫无力负吾恩，如来生合身和世，永赖维持若至亲。

同行共处，应为用爻，兴世相生相合，必然言听计从，迤路艋桓亲切。

若值旬空月破，决主负义忘恩。

倘如玄武劫杀之类，或来克世或动冲世，总不为良，衰则嫉妒，旺则相状。

三合一途皆遂意，六冲半路便灰心，起居亏损摇兄鬼，水陆清安动子孙。

爻逢三合或六合，万里同行情最切。

卦位六冲或六害，半路抛离心反背。

若兄弟官鬼交重行住坐卧条尔生非。

子孙吉神若动，陆路水程自然获福。

但卜他人依此断，凡占亲戚用爻寻。

若卜闲人，只依此断。

如占亲戚，却看用爻生克而推。

关隘津渡章第九十三(以福神为主，世象为凭。)人往途中问过关，应来克世却烦难，官空子旺无盘诘，虎动兄兴有阻拦。

凡占关隘，以官为把隘之役，兄为阻隔之神，不可动，不可旺，又不宜应来克世，若官动生非，兄兴费财，虎动被责，克世皆然无中生有，万般阻滞，大不吉利。

如得子旺官空兄墓绝，查无盘诘巡拦之辈，如入无人之境。

一鬼交重难过关，六爻安静好通番。

官鬼独发，虽疏林野渡，决难过越。

若得六爻安静，纵汉岭秦关，任凭来往。

旁行小路偷关税，须要青龙德兼全，朱雀喧争人毁谤，勾陈阻隔物伤残。

旁途小路私行偷税者，须要龙德兼全，或动或持世方获吉利，若值朱雀，口舌哓哓。

若临勾陈，阻节淹淹，谩寻冲散之期，免决潜行之路。

世旺逢生逢善侣，身衰遇克遇强蛮。

世位有相，朋侣忠良。

若加动爻或日辰来扶，定仗贵人相契。

世爻衰弱，旅伴甲微。

又遇凶神来克，决有奸凶来害。

要知吉凶，衰旺可推。

旅望行人章第九十四(以用爻为主，月卦为凭。)凡占出路之人，非比还乡之客，问归期，而归魂可到。

占往外，而游魂可来。

应陷用爻空，还居有内。

身兴主象动，必往途中。

凡占行人，各有不同。

且如人在外乡，又占后人来否，若得游魂，已登途路。

若遇归魂，尚在家庭。

应陷用空。

留恋家闺难登轫，身兴主动，扬鞭策马已登程。

六冲尚未相逢，六合即当相遇，一卦皆安人未至，六爻乱动客将临。

卦值六冲或六爻安静，望断征鸿无信息，爻逢六合或六爻乱动，立见他乡遇故知。

世去伤他，徒然等候。

用来克世，不负邀迎。

世克用爻，习定不来，徒然等候无功。

若用来克世，不待邀迎，即来会合。

此理重要。

忌众交重难会面，元神发动易同言。

忌神发动，被人牵羁难行。

元神发动，良朋携挈同来。

应及卦身合时可望。

日同月将生用方来。

卦身或用爻与日时相合，日辰或月将来生用爻者，遥观车马填门，停看舣航抵岩岸。

用化官爻他被讼，主临月破彼遭灾。

用爻若变官鬼，公庭讼累。

主家忽临月破，逆旅灾缠。

欲决来人迟速，惟凭爻象兴衰。

行人远回章第九十五(以用爻为主，月卦为凭。)世克用爻人未至，用爻克世许他归。

须问占者何人，详为用爻。

若世克用爻，行人尚是逗留，未有归期。

用爻克世，已为辎装，刻时可到。

如临绝处求生日，凡在空乡冲必回。

用爻逢绝，须看那日来生，乃是辎装之期。

用象若空，必求冲日，方持归帆，近以日断，远以月推。

若乃卦中无主象，候观值日散愁眉，卦身合日方言到，用遇生扶可接陪。

若卦中内外及互变飞伏俱无用爻，是无主象也，直待日辰透出，乃是归期。

卦身者，即月卦也，与日相合亦作归程。

若干支相合，决到无疑。

经云：假令丙子水为身，辛丑日辰以时道。

若用爻遇动爻并日辰生扶者，皆是归来之兆。

卦静应空皆莫望，六合归魂共举杯。

六爻安静或值空亡，莫云倚门凝望。

卦逢六合或遇归魂，即返故园欢会。

音书远信章第九十六(以父母为主，朱雀为凭。)书柬来时父母兴，父空雀动口传音，应爻空绝谁捎寄，妻财持世信水沉。

卦中内外父母兴隆，千里书文传至。

父母空亡朱雀发动数声音信传来。

应爻空绝书柬写成无使雁。

财爻持世或发动，当知音信已水沉。

父带青龙为喜信，如临白虎作凶文，须臾得见因朱雀，中途阻隔为勾陈。

父母带青龙，贲来喜庆之书。

印绶临白虎，报传凶恶之文，加朱雀遍传迅速，逢勾陈阻滞淹留。

印绶化空遗失去，逢冲偷折看虚真。

父母化空，中途遗失，决难寻觅。

印绶逢冲，被人偷开窍视情由。

那日父临生旺合，决然相遇带书人。

欲觅寄书之人，须看父母之爻，临生日可见，临旺日相逢，临合日会晤耳。

觅人访友章第九十七(以世爻为主，外卦为凭。)访友寻人忌六冲，游魂他必往途中，应空应动人非在，实主相逢世不空。

爻值六冲，亲不见，友难逢。

卦是游魂，必在邂逅之间。

应爻若空、应爻若动，其人已出外矣，决不在家，几遍登堂难见面。

世位不空、世位不动，不期而会面亲欢娱。

若觅他人外卦取，如寻亲族用爻从，但临空地终吁叹，相合相生便得逢。

若寻外姓他人，以外卦为用。

若寻亲戚族人，以六亲为用。

生若合我，可寻可见。

若值旬空、或临月破，萍踪浪迹何处追随。

中途候客章第九十八(亲族以用爻为主，他人以应象为凭。)凡候邻朋，应位怕临月破。

但迎亲戚，用神忌值旬空。

如卜官员官莫陷，若占僧道福宜兴。

凡途中守候之人，各有用爻。

若邻舍乡里之人，以应为用。

族中亲眷，以六亲取用。

有禄之人，以官鬼为用。

僧尼巫道，以子孙为用。

其用兴隆生合者，楚客吴宾终会合。

若遇旬空月破者，鱼沉雁杳永无音。

游魂但化归魂，转回故里。

世动再加应动，复往他乡。

游魂变作归魂，旅商获利跨鹤还乡。

世动又兼应动，骚人乘兴泛棹他邦。

骚人，诗人也。

世破世冲，自己无心久候。

应空应绝，他人无意来迎。

世位或冲或陷，自己灰心难等。

应爻遇绝遇空，他人事纠难来。

世应二爻生合，声未绝兮相逢。

内外两卦刑冲，眼望穿而未遇。

世应相生相合，邂逅三生有幸。

六冲之卦，望穿两眼无踪。

日伤应位，当日难来。

时克他爻，过时方至。

日来克应，定知当日不来，时来伤用，便待过时可遇。

旁爻动合应爻，遇朋留款。

彼象化成空象，见路游行。

若见旁爻动合应爻，故友相邀留恋。

用爻若成空象，寻花问柳闲行。

捕贼捕逃，必要世爻克应。

迎待亲朋，须得用爻生世，斟酌吉凶称理，参详衰旺玄微。

招宾接客章第九十九(以应爻为主，福德为凭。)涉险趋遐揽接货，财通贸易扫门下榻，惟全信义款佳宾。

未议商人之美恶，须凭易卦之精微。

月合福生於世象，定接忠良。

日冲应克於身爻，必招奸佞。

开张行次之得失，招纳商贾之往睐，难免奔驰，未知凶吉。

若月日生世、子孙生世者，定有忠信之人千里来投，财利岂饶，信义允协。

倘日辰冲世应爻克世者，决有奸佞之徒，一朝聚寓非惟无利，抑且有害。

六冲乃实主无缘，空来空往。

六合乃始终有利，能遇能逢。

合处逢冲，纵得来而复去；冲中化合，虽未就以还成。

六冲之卦，杳无客至，空在长途等候。

六合之爻，定有商临兼带丰资到舍。

倘遇合处逢冲，车马临门而复去。

若得冲中化合，或被阻隔毕竟来归。

应空则宾不能招，纵招不至。

世陷则主不能得，纵得难谐。

应落空亡，则无客商，纵使接而不来，来而不久。

世遭空陷，自无力量，勉强而为，为而不振。

克爻合应伤身，同类人唆人去。

应动化爻合世，忠心客引客来。

妻强子旺，倍得财源。

父发兄兴，反亏资本。

兄弟者，为诈为虚，又为伴侣，若动来合应而伤世者，乃忠良之客。

辗转举荐必是商贾填门。

子财俱旺，财利倍增，父兄并发，本资当失。

无福则休迎其客，无财则莫望其资，无鬼则所为不就，无身则所作不成，既明奇偶，便见亏盈。

卦无子孙休迎客，爻内无财莫望财，无世无身难成就，无官无鬼主无商，大象盈亏，用心斟酌。

陪宾优劣章第一百(以应爻为主，福德为凭。)家延门客号陪宾，应上还须论浅深，不动不冲能久处，不空不绝永欢忻。

陪宾者，乃宦豪之幕主也，以应爻为用，但喜不动不冲不空不绝，即攸久相处而无间阻。

若得世应相生，彼此和谐之兆。

又云：应生世，乃客来求谒于主。

世生应，乃主去聘宾耳。

应如克世宾欺主，鬼雀兄摇惹祸临。

若应来克世，必定宾欺主人。

若带龙德贵人来克，是逞多能确势欺压主人。

若带劫杀凶神，必奸食佞狂妄侮贱而已。

若合财爻，兴奴仆同欺，加咸池玄武，恐恃淫乱而至此。

若得雀虎兄鬼临克、又或兴旺决致祸患不宁。

福德交重好佞灭，六冲不日两灰心。

子孙发动、或生世或生应，名为解欢之神群好自退。

倘值六冲，彼此情疏渐渐分散矣！倘然幕府迎参赞，独喜官兴忌子孙。

凡公门将佐、师府参随之类，最喜官兴财动以生扶，惟对子发兄摇而克害。

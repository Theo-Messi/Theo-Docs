---
title: 卜筮全书(卷九)
editLink: true
---

## 黄金策 二

三、国朝：君恕则臣忠，共济明良之会；国泰则民乐，当推祸福之原。

虽天地尚知其始终，况国家岂能无兴废？本宫旺相，周文王创八百年之基；大象休囚，秦始皇遗二世主之祸。

本宫为国爻。

以太岁为君爻，岁合为后爻；月建为臣爻，日建为东宫；子孙为黎庶，父爻为国。

若建国时，卜得本宫旺相，如周文王，子孙享国八百年之久也。

史记周武王定鼎于洛，卜云：传位三十，历年七百。

后至赧（1）王亡，共算八百余年。

故曰：周过其历也。

若本宫休囚，大象又凶，则如秦始皇，二世亡国。

九五逢阳，当遇仁明之主；四爻值福，必多忠义之臣。

五爻为君位。

若逢阳象，更遇青龙财福，必是仁明之君。

世临阳象，带吉神亦然。

四爻为臣位，若子孙旺相克世，乃敢谏直臣。

若兄鬼生合世爻，乃阿谀佞臣也。

岁克衰宫，玉树后庭花欲谢；本宫衰死，更遇太岁所克，其年国有乱亡之兆。

昔陈将亡，后主使诸妃嫔，及女乐与侠客，共赋诗，互相赠答。

采其尤艳丽者，被以新声；选宫女千余，习而歌之，分部迭奏。

其曲有玉树后庭花，临春乐等，大略皆美诸嫔妃之容色。

君臣酣（2）歌，自夕达旦，以此为常。

后为隋所灭。

故曰：玉树后庭花欲谢也。

年伤弱世，鼎湖龙去不多时。

太岁刑冲克害世爻，主国君疾病，或内难将作。

若克世爻，而世爻衰弱，必有君崩之忧。

史记曰：黄帝乘龙上天。

故凡帝崩曰升遐，讳言死也。

今日鼎湖龙去，言其不久而崩也。

世临沐浴合妻财，夫差恋西施而亡国；世临沐浴，或财爻、应爻带沐浴动，克合世爻，必是国君好色。

如夫差恋西施美，拒子胥谏，后为越王勾践所灭。

应带咸池临九五，武后革唐命而为周。

应乃皇后之位。

若带咸池，其后必淫。

更居九五，乃是后居尊位。

如汉吕后，临朝称制。

更有旺动，刑冲克害世爻，世或空亡，必如唐武后废中宗为庐陵王，革唐命为周。

游魂遇空，虞舜南巡不返；卦遇游魂，主国君迁都游荡巡狩之象。

如周穆王巡狩游行天下。

若加凶杀克世，或世动入死墓空绝，则如虞舜南巡，崩于苍梧之野。

归魂带煞，始皇返国亡身。

若归魂卦，遇凶神恶杀，动克世身，如始皇求仙海上，返国崩于沙丘之野。

子发逢空，张子房起归山之计；子孙为臣。

若逢空动，或四爻臣位空动，更被世爻克害，必是君欲害臣，臣欲避君。

如汉张良，托为辟谷，弃职从赤松子游也。

将星被害，岳武穆抱吁天之冤。

将星，如寅午戌日卜，午爻为将星是。

余类推。

若将星临财子，必得忠良智勇之将。

将星值官鬼白虎，必强悍之将。

若临父，必老将；遇兄，不过庸常之将。

若将星持鬼，克害世爻，必如曹操桓温，挟天子以令诸侯，多致篡位自立。

若将星被动爻克害，或被四爻动克，必如宋岳飞，遇秦桧权奸之害而死也。

应旺生合世爻，圣主得椒房之助；应爻，皇后之位。

若应爻旺相，生合世爻，更临财福；主皇后美貌智略，天性慈仁；能规君过，导君以善。

如汉马后。

宋宜仁，称女中尧舜也。

后房用椒涂壁，以辟除邪气。

故曰椒房。

日辰拱扶子位，东宫摄天子之权。

子孙乃臣位。

若他宫子孙旺相，更值日辰，生扶拱合，世值胎养空绝，必主少国，疑有大臣摄政。

如周公辅成王是。

若本宫子孙生旺，更得日辰扶助，必国君厌弃大宝，将欲传位；太子当国，摄天子事也。

世克福爻，唐玄宗有杀儿之事；若本宫子孙，被四爻冲克刑害，必被谗（3）臣谤讪（4）。

若世克本宫子孙，子孙又入死墓空绝，必太子遇谗被害。

如唐玄宗信李林甫谮（5），将太子瑛，鄂王瑶，光王琚，皆废为庶人，后复赐死于城东驿也。

子伤君位，隋杨广有弑父之心。

本宫子孙，带杀旺动，克害世爻，乃太子有篡位之兆。

如隋杨广弑父，自立为帝。

一卦无孙，宋仁宗有绝嗣之叹，卦中无子孙，或子孙休囚，动入墓绝空死，必是国无太子。

如宋仁宗无子而叹。

四爻克子，秦扶苏中赵高之谋。

四爻，乃臣位。

若旺动，伤克本宫子孙，则如秦太子扶苏，被赵高矫诏赐死。

身值动官，唐太宗禁庭蹀血；世身持官，带杀旺动，必至杀克兄弟，乃兄弟必不相容之兆。

如唐太宗，伏兵玄武门，将建成，元吉射死，血流禁庭，而被军马蹀践也。

世安空弟，周泰伯让国逃荆。

世持兄弟空亡，与应相生合，更有吉神动克，必是兄弟推让天位之象。

如周泰伯托为采药，逃之荆蛮，让位季历也。

凶神生合世神，玄宗信林甫之佞；若鬼杀动，生合世爻，必是佞臣阿谀，人君信任。

如唐玄宗，信任李林甫一十九年，养成天下大乱。

君位克伤四位，商纣害比干之忠。

四爻为臣。

持财子，而被世爻动克，必犯颜之臣，遭剖心之主。

有如比干之尽忠，而被纣王之诛也。

离宫变入坎宫带凶杀，而徽钦亡身于漠北；卦中大象皆凶，世应克害刑冲，或世动入死墓空绝，必是国君遭患，死亡之兆。

离乃南方，坎乃北方。

离化坎，乃南入北。

故如宋之徽钦二宗，被金兀术所掳，幽于五国城，卒老死于沙漠之地。

乾象化为巽象有吉曜，而孙刘鼎足于东南。

乾宫变巽宫，大象皆吉。

当如刘先主，吴孙权，建国东南，与魏三足鼎立也。

国之治乱兴衰，卦理推详剖决。

生僻字注释：

（1）【赧】读音：nan，三声。

此处指东周时期最后的一个王，即周赧王。

被秦所灭。（2）【酣】读音：han，一声。

意为：泛指尽兴，畅快。（3）【谗】读音：chan，二声。

意为：在别人面前说某人的坏话。（4）【讪】读音：shan，四声。

意为：讥讽。（5）【谮】读音 zen，四声。

意为：诬陷，中伤。

四、征战：医不执方，兵不执法，堪推大将之才能；谋事在人，成事在天，当究先师之妙论。

观世应之旺衰，以决两家之胜负；将福官之强弱，以分彼我之军师。

世为我，应为彼。

世旺克应则胜，应旺克世则负。

子孙为我之将军，官鬼为彼之敌帅。

父母兴隆，立望旌旗之蔽野；金爻空动，侧听金鼓之喧天。

父母为旌旗。

旺动主兵起。

金空动,则闻金鼓声。

金空则响，故也。

财为粮草之本根，兄乃伏兵之形势。

财为粮草。

旺多衰少，空为无粮。

兄为伏兵，又为夺粮之神，不宜旺动。

木兴扶世，济川宜驾乎轻舟；火旺生身，立寨必安于胜地。

木为舟揖。

若动来生扶世身，或水爻与子孙动，宜乘舟决战以取胜；火为营寨。

若旺动生扶世身，结寨必得形胜之地也。

父母兴持，主帅无宽仁之德；子孙得地，将军有决胜之才。

父母持世动，乃主帅不恤士卒，上下离心。

若带兄弟凶神，须防自变。

子孙持世身旺动，将军必决胜千里外。

以上数节，出《天玄赋》，不细解。

水爻克子子孙强，韩信背水阵而陈余被斩；卦中水爻动，及世持水爻，或动出水爻克伤子孙，若子孙旺相，得日辰月建生扶，或子孙旺动，则可效韩信背水战，死中求生而反胜也。

阴象持兄兄克应，李愬雪夜走而元济遭擒。

兄为伏兵。

如在内象旺动，克应，乃我伏兵；克世，是他伏兵。

若兄在阳象，宜日间伏；兄在阴象，宜夜间伏。

如唐宪宗朝，李朔雪夜衔枚走，直捣蔡城，以擒吴元济也。

世持子而被伤，可效周亚夫坚壁不战；世持子孙，将必才能，可以克敌。

若父动克，宜且固守，以避其锋，不利速战。

如汉景帝朝，七国反，帝使周亚夫，屯细柳以攻之。

中夜军惊，扰乱至帐下，亚夫坚卧不起，深沟高垒，数日乃定，遂破七国之兵。

应临官而遭克，当如司马懿固垒休兵。

应持官旺相，彼将才能，我难与敌。

虽卦有子孙发动，终不能大胜。

如三国时，司马懿自料才能不如孔明，甘受巾帼之辱，坚垒不战尚矣。

世持衰福得生扶，王翦（1）以六十万众而胜楚；世身虽持子孙，衰弱亦难胜敌。

若得月建日辰生扶，可效始皇朝，王翦以六十万众，卒成胜楚之功。

卦有众官临旺子，谢玄以八千之兵而破秦。

卦有官鬼，父母虽多，而安静休囚；子孙虽少，而当权旺动。

此乃寡胜众之象。

如晋谢玄、刘牢之，以八千兵渡江，破秦王符坚九十万众也。

两子合世扶身，李郭同心而兴唐室；子孙为将，世为国君。

若卦中有两子旺动，生扶世身；主国有二将，合谋胜敌之兆。

如唐李光弼、郭子仪，二人同心，以忠义自励，终能靖乱，复兴唐室。

二福刑冲化绝，钟邓互隙而丧身家。

若有二子爻生旺变动，相冲，相刑、两化入死墓绝空，虽胜敌将，必争权夺宠，相残害之兆。

如晋钟会、邓艾领兵平蜀，蜀平，而嫌隙互生，乃至自相屠戮、身家俱丧。

子化死爻，曹操丧师于赤壁；子孙为我军卒。

若动入死墓空绝败，应又克世，或鬼父动伤身世；必致三军丧命，损兵折将之兆。

如曹操夸水军八十万众，乘势袭吴，而为周瑜、黄盖火攻所败。

世逢绝地，项羽自刎于乌江。

世乃一国之君，三军之帅。

最宜旺相，克应为吉，若被应爻刑冲克害，而世又休囚，及动入死墓空绝，主将必然不利。

如项羽百战百胜，而一朝兵散，羞见江东父老，自刎乌江也。

水鬼克身，秦符坚有淝水之败；水鬼旺动，伤克世身，敌兵必得舟揖渡江之利。

如秦符坚，以投鞭断流之众，而竟败于谢玄八千渡江之兵也。

火官持世，汉高祖遇平城之围。

火爻带鬼，贼寨必近。

若火鬼持世，须防困围。

若得子孙旺动，虽被围得胜。

如田单之下齐城。

若子衰官旺，必致困围。

如汉高祖被匈奴围于平城，七日乃解。

应官克世卦无财，张睢（2）阳食尽而毙。

应持鬼，克世，卦又无财，乃是食尽死亡之象。

如张巡被围睢阳城也。

世鬼兴隆生合应，吕文焕无援而降。

旺鬼持世，乃困围之象。

卦又无财，子孙又弱，世又生合应爻，乃兵少食尽降敌之兆。

宋吕文焕守襄阳，元兵围之甚久，贾似道隐蔽不援，城中食尽遂降。

外宫子动化绝爻，李陵所以降虏。

子在外宫动，而被应克世，是我军远征。

初虽见胜，终必有败。

又化绝爻，不免降虏。

如汉武时李陵往事也。

内卦福兴生合应，乐毅所以背燕。

内卦子孙动，而反生合应爻，伤克身世，是我将卒有背主降敌之兆。

如燕将乐毅背燕投赵是也。

鬼虽衰而遇生扶，勿追穷寇。

官爻虽衰，若遇动爻日辰，生扶拱合，是敌兵虽少，必有救援。

子虽旺而遭克制，毋急兴师。

子孙虽旺，若被父母日辰动爻克害，彼必有计，不可急攻。

攻之，必被摧折；虽不大败，亦损军威。

宜缓图之。

鬼爻暗动伤身，吴王被专诸之刺。

官爻虽静，而被日辰冲动旺相，克害身世，必若吴王被专诸之刺。

若鬼暗动，而被世克，或子动来救，则如荆何刺秦王不中，而反自被诛也。

子化官爻克世，张飞遭范张之诛。

子孙化官生合应，而克害身世，乃是我兵卒谋杀主帅，而欲降敌之象。

如后汉张翼德，素不恤士卒，一日被小卒范强、张达枭首帐下，顺流而投孙权也。

要识用兵之利器，五行卦象并推详。

土为炮石，金为刀箭，水木为舟，火为营寨。

又乾兑为刀，震巽为弓马，火枪，坤为野战类。

若此象有克应之神，宜用此器以克敌；应爻官父在此象克世，宜反防敌人用此器也。

仁智勇器之将，岂越于此？攻守克敌用兵，当审于时。

生僻字注释：

（1）【翦】读音：jian，三声。

同剪。（2）【睢】读音：sui，一声。

【睢阳】为地名，在今河南商丘。

五、身命；乾坤定位，人物肇生，感阴阳而化育，分智愚于浊清。

既富且寿，世爻旺相更无伤；非夭即贫，身位休囚兼受制。

人生一世，贫贱高低，合为何等人物，但看世爻为主。

若世爻旺相，日辰动爻生扶合助，而不来刑冲克害者，乃为上吉；必主其人富贵，有福寿。

若世爻休囚无气，而被日辰动爻克制，主其人非贫即夭，无福寿；无造化人也。

世居空位，终身作事无成；凡占身命，大忌世身空亡。

主一生作事无成，多谋少遂，难立家计。

身入墓爻，到老求谋多戾。

如世身入墓，主其人如醉如痴，不伶不俐；动静行藏，必不响快；虽有所为，亦皆不称心也。

卦宫衰弱根基浅，爻象丰隆命运高。

卦有大象旺衰，有爻象旺衰。

如占身命，得大象旺，亦好；可许他根基壮实。

更得六爻中身世在吉地，乃是十全造化。

然卦宫旺相，不如爻象旺相。

盖人之根源系于卦，命之吉凶系于爻。

故卦宫无气根基薄，爻相得时有气，命运必高。

如立春节，艮旺、震相、巽胎、离没、坤死、兑囚、乾休、坎废类。

大抵旺胜相胎，没胜休囚也。

若问成家，嫌六冲之为卦；凡遇六冲卦，必主其人作事有始无终。

前卦六冲，前三十年生涯淡泊；后卦六冲，三十年后家业凋（1）零；前后六冲，则一生苦楚，不能发达。

安知创业，喜六合之成爻。

占身命，得六合卦。

主其人春风和气，交游必善；谋事多遂，基业开拓。

如前合前亨，后合后遂。

前后皆合，主一生通达，万事如心。

动身自旺，独力撑持；如世爻不遇动爻日辰生扶，而自强自旺，得时发动者；其人必白手成家，无人帮助。

衰世遇扶，因人创立。

若世爻无气，而遇日月动爻生扶，必遇好人提拔成家，不能自权自立也。

日时合助，一生偏得小人心；岁月克冲，半世未沾君子德。

如世身遇年月日时生扶拱合，主上得贵人亲爱，下得小人忠敬。

如见刑冲克害，则官府欺凌，小人谤毁。

一曰：父来合，得父之荫；兄来克，受兄之累。

余可类推。

遇龙子而无气，纵清高亦是寒儒；青龙子孙持世身，必然立志高远，不慕功名富贵。

如邵康节、陶渊明辈。

子孙即无气，亦绝俗超群之寒士也。

逢虎妻而旺强，虽鄙俗偏为富客。

白虎临旺财持世，其人虽不知礼义，然必家道殷实。

如李澄、萧宠之徒是。

旺财有制伏，亦粗知文墨，勉强向上之流。

不可以顽俗论。

父母持身，辛勤劳碌；鬼爻持世，疾病缠绵。

遇兄则财莫能聚；见子则身不犯刑。

占身，不可见父兄官鬼持世。

如遇父，则克伤子，一生不得安逸。

鬼为殃祸，遇之，则一生疾病缠身；或主带疾，或常招官讼；若贵人见之，不以此断。

至兄乃克剥破败阻滞之神。

世或逢之，主克妻妾，破耗多端，一生不聚财物。

惟遇子孙则克官鬼，主一生官刑不犯，安闲自在，衣禄丰盈。

大怕休囚，唯贵人不宜犯之。

禄薄而遇杀冲，奔走于东西道路；占身，以财为禄。

若临死绝无气爻，则禄薄。

而世爻又被恶杀冲动，无一爻吉神救助，此乃至下之命。

必主东奔西逐，丐食于街衢者。

若世爻动而逢冲，或无冲而世爻衰弱，空动化出恶杀，回头冲克，世无助，而杀无制者亦然。

福轻而逢凶制，寄食于南北人家。

子爻若遇死墓绝空，则福轻。

而世爻更被凶神克制，或世动而被日辰动爻合往，此为受制于人之象。

占身遇之，必主其人倚靠富家，寄食于他人也。

子死妻空，绝俗离尘之辈；占身以福为子，财为妻。

二爻若临死墓绝空之地，乃是刑妻丧子之兆。

小儿见之，必绝俗离尘，出家辈也。

若僧道见之，反为吉兆，必无俗累之牵惹矣。

贵临禄到，出将入相之人。

卦中贵人禄马。

旺临身世，而官鬼父母又来扶助，或月建日辰生合，必是将相之兆，富贵非常之人。

朱雀与福德临身，合应乃梨园子弟；子孙乃喜悦之神，朱雀又主言语。

若同临身世主象，其人必然乖巧。

若生合应爻，是合欢于他人之象，故为梨园子弟之兆，不然亦是伶俐人也。

若应生合，或被日辰动爻来破者，或世应刑冲克害者，勿以此断。

白虎同父爻持世，逢金则柳市屠人。

父母属金，而带白虎持世者，必是宰猪杀马之辈。

盖白虎主丧亡，金为刀剑，而父母又是伤克子孙之神，子孙又为六畜，故为宰杀之象。

而加之畜类，以屠夫断。

若父母有制，或子孙旺相发动，或在空避之，勿以此断。

世加玄武官爻，必然梁上之君子；身带勾陈父母，定为野外之农夫。

玄武主盗贼之事，而加官鬼临身，乃梁上君子，穿窬之人也。

勾陈职专田土，而加父母，勤苦之神。

持世者，乃耕种耘耨之兆也。

财福司权，荣华有日；官兄秉政，破败无常。

以上人物，虽有高下不同，然莫不喜财福，而恶兄鬼者。

若得财福二爻，得时旺相发动，纵是下等之命，一时淹蹇，终须发达。

若见官兄当权旺动，虽上等之命，一时亨利，亦有破败贫穷之时。

却看在何限中，便知何年发达，何年破败也。

其中有救无救，当自融通活变。

运至中年，凶杀幸无折挫；时当晚景，恶星尤怕攻冲。

人命有三限，每一爻管五年。

初二三爻，共十五年；外三爻亦管十五年，共三十年。

支卦六爻，亦管三十年。

正卦内三爻十五年为早限；正卦外三爻十五年，与支卦内三爻十五年为中限；支卦外三爻为末限，变卦为支卦。

凶杀恶星，即是官鬼兄弟刑冲克害之类。

早限遇之，则早年欠顺；中限遇之，则中岁灾殃；末限遇之，则晚景迍邅；老无结局。

若子孙等吉神，在正卦内三爻，得时旺动，主荫下得意；在正卦外三爻见，三十年前，福如秋月；在支卦内三爻见，则三十年后财若春潮；至支卦外三爻见，则晚景荣华，康宁寿考。

又如早限有恶星，末限有吉星者，必初年蹇滞，老景亨通也。

余仿此。

要知吉凶之事，依五类推断。

如逢官爻生扶合助，主贵人提拔。

或子孙来刑冲克害，则有僧道相干之事也，宜通变。

若六爻安静，则当再占一卦以断之。

或以不动之卦，乾化坤、艮化震之类者非。

正内不利，李密髫（2）龀（3）迍邅；正卦内三爻，乃初限。

若逢官鬼凶神克战者，主童年多病。

如李密九岁方能行，盖幼年多疾故也。

支卦有扶，马援耆颐矍铄（4）。

支卦外三爻,乃末限。

若有吉神合助，必然老年康健。

如马援年六十二,披甲上马也。

一卦和同，张公艺家门雍睦；如占身，得六爻安静，无冲破克害，反相生合，则主其人家门欢好，如张公艺九世同居，上和下睦也。

六爻攻击，司马氏骨肉相残。

若六爻乱动，卦又冲克，或三刑六害者，必主亲情不和，骨肉相残，如晋司马氏八王树兵，俱遭诛杀屠戮也。

闵（5）子骞孝孚内外，父获生身；占身命，以父爻为生我之亲。

若世能生合此爻，必然能孝于父母，如闵子骞类也。

孔仲尼父友家邦，兄同世合。

若世爻与兄相生合，其人必内和兄弟，外信朋友，如孔夫子类。

兄爻在本宫内象，以兄弟言；在他宫外象，以朋友言。

看内外以别亲疏，全在通变。

世应相生，汉鲍宣娶桓氏少君为妇；世是一身之本，应为百岁之妻。

若见相生相合，必然夫唱妇随。

悔贞相克，唐郭暖招升平公主为妻。

世为贞，应为悔。

若见相冲相克，必然琴瑟不调。

箕踞（6）鼓盆歌，世伤应位；世持虎蛇，乘旺发动，刑害应爻，应又临无气之地，必主克妻。

如春秋时，庄周妻死，犹箕踞鼓盆而歌。

河东狮子吼，应制世爻。

应爻克制世爻，乃是牝鸡晨鸣之象，其人必凭妻言语。

如宋陈季常河东狮子吼，东坡所戏言也。

世值凶而应克，愿听鸡鸣；若应虽来克世，而世爻自带刑害，及兄官虎蛇等凶神者，则是彼来救我之失，去我之病，非有所伤于我。

主其人必有贤妻。

如齐哀公荒怠慢政，得陈贤妃，有夙（7）夜警戒相成之道。

故诗有鸡鸣篇。

身带吉而子扶，喜闻鹤和。

世带吉神旺动，子孙又来生扶者，主有贤子共成事业，以济其美。

易云：鸣鹤在阴，其子和之。

福遇旺，而任王育子皆贤；占身，以福为子孙。

若旺相不空，及无伤害者，主有贤子。

如任遥之子昿（8），王浑之子戎。

见称于阮籍诸贤。

子化兄，而房杜生儿不肖。

若子孙动变兄鬼者，其子必不肖。

盖兄弟乃破败之神，故也。

李英公常曰：房杜平生辛苦，然生子不肖。

伯道无儿，盖为子临空位；卜商哭子，皆因父带刑爻。

凡问子孙，不宜父母发动。

若子临空地，必主无子。

如邓伯道弃子而不生，非有伤也。

唯父带刑害虎蛇等恶神动克，子孙休囚不空者，然后克子。

如子夏哭子丧明也。

若父有制其庶几。

父如值木，窦（9）君生丹桂五枝芳；若问子多少, 当以五行生成数论之。

若父爻属木，则子孙属土，土数五，主有五子。

如窦燕山生仪、俨、称、僖、侃类。

鬼或依金，田氏裂紫荆三本茂。

论兄弟，与子孙同。

且如鬼爻属金，则兄弟属木矣，主有兄弟三人。

如田真、田广、田庆。

兄持金旺，喜看荀氏之八龙；弟倚水强，惊睹陆公之双壁。

六亲类，固当以生成数推之，然不可不别衰旺。

逢生旺，则当倍加；遇死绝，则当减半。

故兄持金旺，则有兄弟八人。

盖金数四，倍则八也。

荀淑子八龙似之。

若临水旺相，则是二人。

盖水数一，倍则二也。

陆暐（10）与陆恭之双壁是。

他仿此。

若旺相而有制，衰死而有扶，又当以本数断。

若旺爻空动，亦以本数断。

不旺不衰而空动，则减半断之。

更宜活变细察。

若也爻逢重叠，须现在以推详。

若卦中只有一位，可以五行数推。

苟重叠太多，则可即以其数断也。

且如六月丙辰日，卜得损之大畜卦。

卦中原有二爻兄弟，六三又化兄弟，日辰月建又是兄弟，共有五重兄弟，则断五人也。

若日辰月建不系兄弟，则以三兄弟推。

宜通变也。

财动初爻，令伯克亲于早年；财动，则伤父母。

如在初爻，则早年见克。

如李密生孩六月，其父即丧。

兄兴六位，张瞻丧偶于中年。

兄动，则克妻财。

如居六位，中年必如张瞻之克妻也。

化父生身，柴荣拜郭威为父；卦有父母，又化出父母来生合世身者，其人必重拜父母，身为他人子。

如五季时，柴世宗之于周太祖也。

化孙合世，石勒养季龙为儿。

卦有子，又化出子，世身自去相生合者，主其人必有螟蛉之子。

如晋时后赵石勒子石季龙是。

然子孙化出，而系外宫则是，系于本宫则非也。

世阴父亦阴，贾似道母非正室；父与世，皆属阴者，必是偏生庶出。

如宋贾似道也。

身旺官亦旺，陈仲举器不凡庸。

卦中官爻旺相，世身亦旺相；又逢贵人禄马文书，生合世爻者；必主异日金榜标名，龙门跳跃。

如陈仲举为不凡之器。

欲断官职，依后功名类推。

化子合财，唐明皇有禄山之子；子从化出，乃螟蛉子也。

若与财爻相合，或与应爻相合，必与妻妾有情。

如安禄山之于杨贵妃也。

内兄合应，陈伯常有孺子之兄。

兄爻在内卦，乃兄弟，非朋友也。

若与应爻或财爻相合，其妻必与兄弟相通。

如陈平之盗嫂也。

以下皆断妇人身命：应带勾陈兼值福，孟德耀复产于斯时；勾陈主黑丑，子孙主贤淑。

故应爻旺相临之，而无伤损者，其妻必如孟光；貌虽不扬，而其德则美也。

财临玄武更逢刑，杨太真重生于今日。

玄武乃淫乱之神，若临财爻，必不贞洁。

更加三刑六害，如杨贵妃污秽尤甚。

合多而众杀争持，乃许子和之钱树；卦中有合诸事吉。

惟妇人女子见之，主浇浮淫佚，春心荡漾，不能坚闺门之守。

更加玄武，三刑六害，临持财爻者，乃娼妓之兆。

如许子和为妓，临死谓其母曰：钱树子倒矣。

盖为娼宿客，得钱，如树之能生钱也。

官众而诸凶皆避，如隋炀帝之采花。

凡遇卦中有鬼，日辰月建是鬼，或又化出太过，生合财爻；而财爻不临玄武等凶神者，必主其妇重婚再醮。

如隋炀帝西苑剪采为花，色渝则易以色之新者；喻妇人夫死则再嫁也。

若本卦鬼爻不受刑冲克害，而鬼爻反来冲克财爻者，乃是生离活别之兆，非夫死再嫁也。

白虎刑临，武后淫而且悍；白虎乃强暴之神，妇人见之，必然凶悍；更加刑害临财爻，必如武则天凶悍且淫也。

青龙福到，孟母淑而又慈。

青龙乃喜悦慈善之神，子孙又清吉之神。

若财临青龙，化子，或子临青龙动来生助者，必主其妇慈祥恺悌，淑善贤德。

如孟母也。

逢龙而化败兄，汉蔡琰（11）聪明而失节；财遇青龙，本主聪明。

但不宜化出兄爻，及败爻。

皆主不贞洁。

如伯喈（12）女蔡琰，文章绝冠当时，失节胡虏。

或化出刑爻病爻害爻，及玄武等同临者亦然。

化子而生身世，鲁伯姬贤德无疵。

财动化出子孙，生合世身者，必有懿德。

如鲁庄公夫人伯姬，言行皆善，无疵可议，见赏于春秋。

凡占身，当以财爻为主，不可论应爻世爻等作其身也。

合而遇空，窦二女不辱于盗贼；卦中若遇他爻动来相合，或带咸池玄武动来克合，本非佳兆。

若得财爻在空避之，是彼欲淫我，而我不愿之象。

如唐奉天窦氏二女，被盗劫之，而自投崖，宁死不受辱也。

静而冲动，卓文君投奔于相如。

卦中咸池玄武刑害等杀，临持财爻，若得休囚不动，或落空亡，庶几无事。

若被日辰动爻冲之，则如卓文君，被相如以琴挑之，欲心因动，不免至夜而亡奔相如，后当垆（13）卖酒。

福引刑爻发动，卫共姜作誓于柏舟；子带刑旺动，必主克夫。

然子乃贞洁之神，遇此等爻，而财不值凶者，主守节之象。

如卫共姜，作柏舟诗，以死自誓也。

身遭化鬼克刑，班婕妤感伤乎秋扇。

卦中原有官，与身世相生合，又化官，却来克制身世，及财爻。

占法以动爻为始，变爻为终。

主先亲爱，后弃绝之象。

如汉班婕妤（14）于武帝，始亲爱，后疏绝。

所以，见秋扇而感伤作词，以寓其凄楚之思。

二鬼争权水父冲，钱玉莲逢汝权于江浒；卦中若有二鬼发动，俱来生合财爻，又遇水父来刑冲克害，而财爻在空避之者，必有两夫争权之象，父母逼勒之兆。

而己有守节之操，故入于空。

如孙汝权之于玉莲类也。

六爻竞合阴财动，秦弱兰遇陶谷于邮亭。

男带合，则俊秀聪明；女带合，则浇浮淫佚。

若六合卦而财爻又属阴者，不动犹可，动则淫滥无耻。

如秦弱兰遇陶学士也。

鬼弱而未获生扶，朱淑贞良人愚蠢；；凡看女人身命,以鬼为夫星。

不宜空亡，空亡则难为夫主；又不宜动，动则难为兄弟；亦不宜衰弱，弱则招夫不肖，不能发福。

若衰弱而无一生扶合助，兼带勾陈螣蛇等凶神者，必如朱淑真之夫，愚蒙不正，人物侏儒，因有断肠之诗。

官强而又连龙福，吴孟子夫主贤明。

若鬼爻旺相，更逢青龙福德、禄马贵人等吉神，必主有贵显贤明之夫。

如吴孟子得鲁昭公为夫也。

若衰而逢助，亦主有贤明之夫。

若卜婴孩之造化，乃将福德为用爻。

所喜者兄弟，大要兴隆；所忌者父母，最嫌旺动。

小儿造化，不过卜其生长难易；若富贵贫贱，固未暇论；故专以子孙一爻为主。

若父母动，则来伤克，故忌；兄弟动，则来扶持，故喜。

盖有生扶，则易养。

随官入墓，未为有子有孙；助鬼伤身，不免多灾多病。

卦中若见世身随官入墓者，必死。

故曰：未为有子有孙。

若遇鬼伤克世身，刑冲主象者，必然多病。

更逢财爻助之，大凶之兆。

若鬼持世临身，亦主多病。

胎连官鬼，曾轻落地之关；卦中胎爻临鬼，或化出鬼爻，或鬼来冲克者；必此儿生时，绝而复苏。

俗所谓落地关也。

子带贵人，自有登天之日。

子爻若带禄马贵人，主此子他日必能贵显，头角峥嵘。

遇令星，如风摇干；逢绝地，似雨倾花。

凡遇凶神克战，若得子孙得地健旺，则必无事；虽见小悔，犹微风摇干，必不能伤。

若在死绝之地，决难生养；一有克战，则如骤雨倾花，鲜不残败。

子孙化鬼，孝殇（15）十月入冥途；禄贵临爻，拜住童年登相位。

子化出鬼，乃九死一生之兆。

如汉殇帝，生才十月即死也。

子化出鬼，而贵人禄马交临，子又旺相，异日必贵。

如元拜住，年十四即为相也。

盖子逢凶而化鬼，谓身化为鬼，故凶；子逢吉而化官，谓身化为官，故吉。

凶杀来攒震卦，李魏公至九岁而能行；震为足。

若遇官鬼凶神刑克，走必迟。

如李魏公【李密。

字令伯。

】九岁方能行。

盖为凶神缠扰于足也。

吉神皆聚乾宫，白居易未周岁而识字。

乾为八卦首。

于五行属金，其数则一，又有纯阳之象。

阳主上达，金主聪明，一则数之始也；若遇龙德及子孙在此宫者，必然幼敏。

如白乐天生七月，便识知无二字。

八纯顽劣，晋食我狼子野心；八纯卦，六爻相冲。

小儿见之，必主顽劣性悍。

如晋叔向子食我，心野不驯，犹豺狼之子也。

六合聪明，唐李白锦心绣口。

大抵六合卦，必然阴阳相半。

小儿遇之，聪明智慧；他日文字，当有掷地金声之妙。

如太白文才也。

阳宫阳象，后稷所以歧嶷；阳主高明，有上达之象，从天数也。

占小儿而得纯阳卦，子孙又属阳，必如后稷生于姜嫄（16），克歧而克嶷（17）也，见《诗．大雅》。

阴卦阴爻，晋帝所以戆（18）騣（19）。

阴主卑污，有下达之象，法地故也。

占小儿得阴宫卦，子孙又属阴，主痴愚如惠帝。

闻蛙声而曰：为公为私；见饥人而曰：何不食肉糜（20）。

故史以戆騣讥之。

龙父扶身，效藏灯于祖莹（21）；青龙为吉神，父母为诗书学馆。

若临身世，或动来生合世身福德者，主此儿好学。

如祖莹八岁耽（22）书，父母恐其成疾禁之，乃密藏火，待父母寝后，复燃灯读之也。

岁君值福，希投笔于班超。

岁君，乃天子爻，君象也。

子孙临之，此儿必志大。

如汉班超，为儿时，尝投笔叹曰："大丈夫当立功异国，安能久事笔砚乎！"后出使西域，果应万里封侯。

官鬼无伤，曹彬取印终封爵；岁君值福，固有大志。

然卦中官鬼受制，或落空亡，则志虽大，而终莫能遂；官鬼无伤，斯能称意。

如曹彬周岁时，提戈取印，而应出将入相，终封爵也。

父身有气，车胤（23）囊萤卒显名。

龙父扶身，固知好学。

然身世主象，及父母官鬼，临死绝地，则徒取辛勤；必父身有气，方有成望。

如车胤勤学，卒以成业也。

金爻动合，啼必无声；五行中惟金有声。

且人之五脏，肺主声，肺属金。

故人声以金爻取之。

若被冲起，或落空亡，声必响亮；惟动而合住，则主啼哭无声也。

父母静冲，儿须缺乳。

乳以子孙定之。

若旺相有气，乳必多；休囚无气，乳必少。

最怕父动，或静而逢冲，定须缺乳。

克子故也。

用旺儿肥终易养，主衰儿弱必难为。

子孙旺相，杀莫能伤；其儿必肥，故易养。

子孙休囚，敌杀之气无备，必多灾悔；不惟羸瘦，亦且难养。

身临父母，莫逃鞠养之辛勤；父母持世，儿必多灾；故鞠育之劳，所以不免。

盖父母为辛勤劳碌之神，故为小儿之恶杀也。

世遇子孙，终见劬（24）劳之报效。

子孙持世，儿必孝顺，故劬劳之恩，必然报效。

盖子孙为主象，临于世者，以其有亲亲之义也。

若问荣枯，全在六亲之决断；要知寿夭，须凭三限以推详。

六亲中，财福为吉，兄鬼为凶。

三限：正卦管三十年为初限；互卦管三十年为中限；再以互卦又互一卦为末限，亦管三十年。

人生寿夭，须有定数；不看三限，则难取决。

如正卦有凶神来克战，则寿不过三十年前；如正卦无凶杀，而互卦见凶杀克战，则寿止于六十岁内；正互皆无凶杀，其寿必在六旬外；宜以互卦再互一卦推之。

若凶杀不动，则看世爻死绝之年断之，庶无差谬。

命理至微，虽难细述；易爻有准，自在变通。

生僻字注释：

（1）（【凋】读音：diao，一声。

【凋零】意为：衰落。（2）【髫】读音：tiao，二声。

意为：古代指孩子下垂的头发。（3）【龀】读音：chen，四声。

意为：乳齿。

古代称男子八岁生齿为龀。（4）【矍铄】读音：jue，二声。

shuo，四声。

意为：形容老年人很有精神的样子。（5）【闵】读音：min，三声。

意为：姓。（6）【踞】读音：ju，四声。

意为：蹲或坐。（7）【夙】读音：su，四声。

【夙夜】意为：早晨和夜晚。（8）【昿】读音：fang，三声。

意为：明亮，起始。（9）【窦】读音：dou，四声。

意为：姓。（10）【暐】读音：wei，三声。

意为：形容光很盛。（11）【琰】读音：yan，三声。

意为：一种玉。（12）【喈】读音：jie，一声。

意为：形容声音和谐。（13）【垆】读音：lu，二声。

意为：酒店。（14）【婕妤】读音：jie，二声。

yu，二声。

意为：古代女官名，是帝王妃嫔的称号。（15）【殇】读音：shang，一声。

意为：没有到成年就死去。（16）【嫄】读音：yuan，二声。

【姜嫄】传说是周朝祖先后稷的母亲。（17）【嶷】读音：yi，二声。

意为：山名。（18）【戆】读音：gang，四声。

意为：傻，楞。（19）【騣】读音：ai，二声。

意为：傻。（20）【糜】读音：mi，二声。

意为：粥。（21）【莹】读音：ying，二声。

意为：光洁象玉的石头，光亮透明。（22）【耽】读音：dan，一声。

意为：沉溺。（23）【胤】读音：yin，四声。

意为：后代，后嗣。（24）【劬】读音：qu，二声。

意为：勤劳，劳苦。

六、婚姻：男女合婚，契于前定；朱陈缔结，分在夙成。

然非月老，焉知夫妇于当时；不有宓羲，岂识吉凶于今日！欲谐伉俪，必定阴阳。

阳奇阴偶，配合成婚。

世属阳，应属阴；鬼属阳，财属阴；内属阳，外属阴。

阴阳相得，乃成夫妇之道。

异日必然大利。

阴阳交错，难期琴瑟之和鸣；阴阳交错者：世阴应阳，鬼阴财阳，内阴外阳是。

此为反象。

成婚后，必主夫凌妻，妻欺夫，终朝反目，不得和顺。

若变出财鬼不空，主象安静，亦可用也。

内外互摇，定见家庭之挠括。

占婚，卦宜安静。

安静家庭雍睦，必无争斗事。

若财动，则不和翁姑；鬼动，则不和妯娌；父动，则不和子侄；兄动，则不和夫妻。

动加月建日辰，不唯不和，更有克制。

六合则易而且吉；六合卦，一阴一阳，配合成象。

世应相生，财官相合。

占者得之，必主易成而又吉。

六冲则难而又凶。

六冲卦，非纯阴则纯阳也。

其象犹二女同居，两男并处，志必不合。

占者得之，必主难成，纵成亦不利。

阴而阳阳而阴，偏利牵丝之举；世与官，宜阳反阴；应与财，宜阴反阳。

占娶妇多不利。

惟入赘（1）则吉。

世合应应合世，终成种玉之缘。

世为男家，应为女家。

若得相合，是两愿之象，必主易成，后亦吉利。

欲求庚帖，岂宜应动应空；欲求庚帖，须得应爻安静不空，而又生合世爻者，必然允诺，亦易成。

若应爻发动，或空亡，或冲克世爻，皆主不允，事亦难成，或去亦不遇。

若论聘仪，安可世蛇世弟。

螣蛇兄弟，世爻临之，主男家悭吝，礼必不多；应爻临之，主女家妆奁淡薄。

临旺发动，亦克妻之兆也。

应生世，悦服成亲；世克应，用强劫娶。

应爻生合世爻，主女家贪男家之象，必易成。

不然，是女家先来求亲也。

若世刑克应爻，男家必不早来求其女。

世旺应衰，乃恃富欺贫，用强劫娶也。

若世临鬼及螣蛇，而财爻得时旺相，青龙得地者；必因其女有姿色，而欲设谋以娶之也。

世临玄武兄弟，必因其家乏财偿债，欲谋纳其女也。

应动或旺，以旺动断。

如日合而世应比和，因人成事；凡遇世生应，是男求女；应生世，是女求男；相合亦然。

若世应比和，乃是两家相成其事。

要知何人赞成，以日辰合爻定之。

间动辰合，则是媒人也。

若父动而子孙墓绝，为嗣求婚。

占婚，遇父旺动，子孙若墓绝，异日子息必少。

若卜大人婚姻，有此象，乃为无子而娶也。

父持身世者亦然。

财官动合，先私而后公；凡婚。

以官为夫, 财为妇。

两爻俱动相合，必是先通后娶。

若遇冲克，外人已知。

若临玄武，则眼去眉来，未通情意。

本人自占，而财与世爻动合者，亦然。

财爻若与旁爻作合，与他人有情。

财遇合多，而化出子孙，必是妓家。

盖化子有从良之象也。

世应化空，始成而终悔。

世动，生合应爻，男家愿成其婚；应动，生合世爻，妇家愿妻其女；皆易成之象。

但怕变入空亡，必有退悔之意。

若得日辰动爻扶助，虽悔，亦可成也。

六合而动象刑伤，必多破阻；世冲而日辰扶助，当有吹嘘。

世爻与应生合，本主吉兆；若遇动爻日辰冲克，必两边有破说，其事难成。

世应冲克，本非吉兆；若遇动爻日辰生合，两边必有吹嘘，亦可成。

要知吹嘘破阻之人，依五类推之。

如父母，为叔伯尊长类。

外宫他卦，以外人言。

鬼克飞爻，果信绿窗之难嫁；官合财位，方知绮席之易婚。

飞爻即世爻。

大凡女占男，最不宜鬼爻刑克世爻，亦不宜应爻克世，皆主不成。

盖女占男，以世为女家，应为男家，故也。

如遇此象，主男家不愿为婚，所以难嫁。

若他有制，我有扶，而大象又吉，亦可成。

然其家终是无意于我也。

若得官生合世爻，或合财爻，或应爻生合世，方主易成。

财鬼如无刑害，夫妻定主和谐；财鬼刑冲克害，夫妻必然不睦。

如无此象，然后如鱼得水，到老和谐。

文书若动当权，子嗣必然萧索。

父母当权发动，子孙在空避之地，乃是事体未定。

若不空，而死绝无气，则被其克，异日必然克子。

若在一宫，当有通家之好；若加三合，曾叨会面之亲。

世应生合比和，财鬼又同宫，是亲上亲也。

不带三合，虽亲不识认；若带三合，必曾会面者。

如逢财鬼空亡，乃婚姻之大忌；苟遇阴阳得位，实天命之所关。

财鬼二爻，占婚姻之用神。

若值空亡，必不吉利。

《天玄赋》曰：财空妻失，鬼空夫亡。

然不可执法推。

盖男占女，以财为主，鬼空不妨；女占男，以鬼为主，财空不妨。

要在用神无损害耳。

若财鬼空亡，而干支相合，世应相生，阴阳得位者，此实姻缘；不过半世衾（2）枕，不能偕老；非夫妻刑克，故也。

乃天命所在耳。

逢冲遇克谓避空，反不虑。

但主其一生该虚设衾枕，或半生在外仕宦工商之类。

应财世鬼，终须夫唱妇随；应鬼世财，不免夫权妻夺。

世持鬼，应持财，此乃阴阳得位之象。

必然夫秉男权，妻操妇道；定能夫唱于前，妇随于后。

若应持鬼，世持财，此同阴阳失位之象。

必然夫权妻夺，牝鸡晨鸣；惟赘婿反吉。

妯娌不和，只为官爻发动；翁姑不睦，定因妻位交重。

占婚，以兄为妯娌，父为翁姑。

卦有官动，则克兄弟；妯娌间必不利。

卦有财动，则克父母；定主翁姑不睦。

若旺不受伤克，则是事有反覆；父衰弱不能敌，双亲有刑克也。

父合财爻，异日有新台之行；世临妻位，他时无就养之心。

占婚遇财父二爻，世带玄武，动来相合者，异日有翁淫子媳之事。

若财临世身，其妇必不善事翁姑。

空鬼伏财，必是望门之寡妇；动财值虎，定然带服之婆娘。

卦中既有官爻财爻，而财爻又伏空鬼下；其女先曾受聘，未婚夫死，俗谓望门寡；若加白虎动克，则是已嫁而死，必带孝服者。

若伏鬼不空，必是有夫妇女，如被日辰动爻提起，刑克世爻者，后防争讼。

世应俱空，难遂百年之连理；世空，自不欲成；强成，终不遂意。

应空，彼不欲成；得成，日后两家，必不往来。

财官叠见，重为一度之新人。

男占女，卦有两财；女占男，卦有两鬼；必是断弦再续，重为一度新人。

两财皆无损，必一正一偏；若一旺一空，则前妻已丧。

两鬼发动，必有两家争娶。

如一旺一空，则前夫已亡。

若鬼伏财下，男必有妻在家；财伏鬼下，女必有夫在身。

鬼不空，而动爻日辰冲克妻财，必是生离改嫁；世克鬼，而动爻日辰生合妻财，必是逐婿嫁女。

夫若才能，官位占长生之地；妻如丑拙，财爻落墓库之乡。

要知男女情性容貌，财鬼二爻取之。

凡遇月令旺，身必肥；日时旺，貌必美。

月令衰，身必瘦；日时衰，貌必丑。

月令旺，日时衰者，身肥而貌不扬；月令衰，日时旺，身瘦而貌必美。

衰而有扶，丑而才能；旺而入墓，虽美而愚拙。

惟观性情，男以鬼断，女以财推。

命旺则荣华可拟，时衰则发达难期。

命即男女生命。

生旺有气，必有荣华之日；休囚死绝，必无发达之期。

若财旺命衰，其妻貌虽美，而命则平常；鬼衰命旺，其夫虽愚蠢，而衣食丰足。

命临父母，必好技艺；加青龙，则是好诗书也。

临兄，则好赌博，好使钱，不好学。

临官，喜迎官府。

临财福，必善作家。

看其现与不现，及五行生克，六神动静推之。

财化财，一举两得；占婚遇财化财，必有僮仆同来，谓赠嫁。

财化子，则有小儿带来，谓之带幼聘。

若化子逢空，虽来不寿；化财遇冲，后亦走失。

鬼化鬼，四复三番。

大抵鬼化鬼，凡事反复不定。

占婚遇之，决不容易。

若大象可成，亦见迟滞。

然此象主女家多有更变，难易缓急，皆听从于彼。

兄动而爻临玄武，须防劫骗之谋；鬼爻不动，而兄弟又临玄武、螣蛇，来刑冲身世者，须防其中奸诈，设计骗财。

若世应生合，阴阳得位，财鬼无伤，亦必大费财而可成。

应空而卦伏文书，未有执盟之主。

父母为主婚人。

若不上卦，或落空亡；必无主婚，恐其妇自作主张，不然，主其事必难成就和合也。

两父齐兴，必有争盟之象；双官俱动，斯为竞娶之端。

卦中两爻父动，或父化父，主有两人主婚。

不然，必两家庚帖。

若两鬼俱动，则有两家争求其婚。

不然，主事体多有变。

以上若一动一静，一旺一空，则无言。

若卦有官化父，父化官，或官父皆动，恐有争讼之患。

文书兄动，必有口舌。

日逢父合，已期合卺（3）于三星；日辰与父爻作合，或日辰自带文书，主成婚日期，已预定矣。

世获财生，终得妆奁于百两。

财爻又作妆奁断，若生合世爻，又得日月动爻扶助，必有妆奁。

临勾陈，必有妆奁田；临青龙，必美丽；临螣蛇白虎败病等爻，则是旧什物也。

若财无生助，不可乱言。

要推多少，以生合妻财之爻，看衰旺断之。

财之衰旺，仅可推女貌妍媸，不可推妆奁厚薄。

欲通媒妁，须论间爻。

占贴，以间爻媒人也。

应或相生，乃女家之瓜葛；世如相合，必男室之葭莩（4）。

间爻与世生合，多男家亲；与应生合，多女家亲。

世应俱相生合，两家皆有亲。

旺相新亲，休囚旧眷；本宫至亲，他宫外亲。

先观卦象之阴阳，则男女可决；阳男媒，阴女媒。

或问：间爻有二，当以何爻为主？以衰旺动静取之。

又问：衰爻动，旺爻静，则如何？则动者是也。

又问：两爻皆旺或皆衰，又将何以定之？以冲动者定之。

若又无冲，以生合扶起者定之。

或一旺一空，以不空者定之。

又不遇空，则以长生决法定之。

务归于一，则不杂乱。

次看卦爻之动静，则老幼堪推。

交重二爻为老年人，单拆二爻为少年人。

或胎养长生为少年，临官帝旺为中年，墓绝是老年人为媒也。

若墓化旺，是老年人先来说；阴化阳，是女人先来说。

若此爻动空化空，而自冲动彼一爻，主原媒有故推却，而他人为媒也。

论贫富，当究身命；决美恶，可验性情。

人生美恶贫富，两章尽之矣。

然非特可观媒妁而已。

若问妇，看财爻；问夫身，看鬼爻；问男家，看世爻；问女家，看应爻。

若应旺财衰，可言女家虽富，女貌不扬，余类推。

至于维持破说之旁人，可以刑冲生合之爻推之。

雀值兄临，惯在其中得利；间爻如值螣蛇朱雀，及兄弟者，其人必俐齿伶牙，素以媒妁获利者。

兴旺必奸诈。

世冲应合，浼（5）他出以为媒。

间爻安静，被应世二爻冲动，或生扶合起，及日辰冲并起者，其人无心作伐，必是一边央他说也。

间爻自动者，勿如此断。

两兄同发，定多月老以争盟；二间俱空，必无通好以为礼。

两间俱动，必有两媒。

临兄，或兄化兄，或动出两鬼，主有争竞为媒。

须看空亡衰旺，及有制无制，可知那个执权。

若间爻安静，俱在空亡，必无媒人通好。

若空动而化出兄鬼，或临兄鬼空动者，乃是媒欲谢礼作鬼不来，非无媒也。

世应不和，仗冰言而通好；世应相冲相克，难以成亲。

若得间爻生合解救，其事始难成就，终须得媒人两边说合，以通其好，则事亦可成。

何谓救解？如应动克世，间爻合住应爻，生扶世爻，余可类推。

间爻受克，总绮语亦无从。

凡欲浼媒人说合求亲，必得应爻生合间爻。

则其言易入，必然听信；如间爻反被应冲克，则虽甘言美语，亦不从。

财官冲克，反招就里愆尤；间爻若被日辰动爻刑冲克害，其媒必然取怨于两家。

世爻冲克，男家有怨；应爻冲克，女家有怨。

或世来生合，而财爻冲克者，男家虽吉，异日女家必怨。

财官皆冲克，夫妻俱有怨。

世应生扶，必得其中厚惠。

凡遇世应、日辰带财福、青龙，生合间爻，其媒必有两家酬贶（6）。

旺相多，休囚少。

若带兄鬼螣蛇玄武类生合者，不过巧言虚礼，必无实惠。

化出财福生合亦吉。

男看世爻，女看应爻。

世应俱生合，两家俱有惠。

世旺，男家多；应旺，女家多。

一卦吉凶，细察精微委曲；百年夫妇，方知到底团圆。

生僻字注释：

（1）【赘】读音：zhui，四声。

【入赘】意为：招女婿。（2）【衾】读音：qin，一声。

意为：被子。（3）【卺】读音：jin，三声。

意为：古代举行婚礼时用作酒器的瓢。（4）【葭莩】读音：jia，一声。

fu，二声。

意为：芦苇茎中的薄膜。

比喻关系疏远的亲戚。（5）【浼】读音：mei，三声。

意为：请托。（6）【贶】读音：kuang，四声。

意为：赠，赐。

七、产育： (附：老娘 乳母)首出混沌，判乾坤而生人物；继兴太昊，制嫁娶以合夫妻。

迄（1）今数千百年，化生不绝；虽至几亿万世，络绎无穷。

盖得阴阳交感，方能胎孕相生。

先看子孙，便知男女。

阳为男子，掌中探见一珠新；阴是女儿，门右喜看弧帨（2）设。

子孙为占产用神。

阳爻为男，阴爻为女。

或更反兆，徒劳鞠育于三年；若遇化空，枉受胚胎于十月。

反兆者：占得生男卦，反生女；占得生女卦，反生男是也。

皆主不寿，子孙化入空亡者，亦不育。

主星生旺，当生俊秀之肥儿；命曜休囚，必产萎靡之弱子。

子孙生旺，生子必肥大，异日主俊秀不凡；休囚无气，生子必弱小，异日主萎靡不振。

若子孙无气，得月建日辰动爻生合扶持，主所生儿始虽弱小，后渐肥大；子孙虽旺，遇月建日辰动爻刑冲克害，始虽肥大，后渐怯弱。

古人断男女生，虽以阴阳为主，然又言：阳爻衰弱，亦主生女；阴爻旺相，亦主生男。

以衰旺为主，阴阳为辅。

细推其理，非确论。

何也？人生禀天地之秀气，受父母之英精，盖感阴阳而化育也。

得阳精于中，阴血裹之，则成阳胎生男；得阴血于中，阳精裹之，则生女。

感其气之盛而正者，则生子肥大而为贤智；感其气之不正而微者，则生子弱小而为愚不肖。

此为自然之理，而易道岂异是哉！故愚谓：子孙属阳断生男，或休囚则推弱小；子孙属阴断生女，或旺相则推肥大。

盖必以阴阳为主。

故也。

学者详之。

如无福德，当究胎爻。

剖决固以子孙为主。

若卦无子孙，当寻胎爻定之。

如乾兑宫卦，子孙属水，胎在午，则午为胎爻。

故卦有子孙，则不论胎；或无子孙，又无胎爻，则以第二爻断之。

双胎双福必双生，卦有两子爻，又有两胎爻，虽不发动，亦主双生。

若卦有两子爻皆动，或子化子，胎化胎者，皆双生之象。

若二爻一阴一阳，则一男一女；一旺一空，则一生一死。

一克一刑终一梦。

卦无子，占产大忌。

若胎爻又被月建日辰动爻刑冲克害，或无故自空，大凶之兆。

故一场春梦，言其子必亡也。

子孙衰受克者亦然。

胎临官鬼，怀胎便有采薪忧；财化子孙，分娩即当勿药喜。

鬼临胎爻，其妇怀胎常有疾；胎爻被官冲克亦然。

若胎爻虽临官鬼，化出子孙，或财化福爻，则怀胎时固多疾，分娩即安泰。

妻财一位，喜见扶持；胎福二爻，怕逢伤害。

财为产母，胎为胞胎，福为儿女。

三者皆喜月建日辰动爻生合扶助。

则产母安，胞胎稳，子亦易养。

若见刑冲克害，产母多灾，胞胎不安，所生子亦难养。

化入死墓空绝，大凶之兆。

虎作血神，值子交重胎已破；白虎为血神。

若临子孙或临胎爻发动，其胎己破，临财动者亦然。

惟临兄鬼，及带刑冲克害，或化官，莫作吉断。

可言此必漏胎。

动爻合住，胎虽动而未分娩。

龙为喜气，遇胎发动日将临。

占产以青龙为喜神。

若在胎福财爻上动者，生期己迫，必然临日者也。

在父兄官爻上动，勿作吉看。

福遇龙空胎动，乃堕胎虚喜；福临青龙空亡，而胎爻自发动，或被冲动者，必是堕胎虚喜。

福若避空，则不然。

要知何故堕胎，以胎爻断。

如临官鬼白虎，因病堕胎；临父，则劳伤；临玄武，则色欲；临螣蛇，惊吓之故；临朱雀白虎者，斗殴扑跌堕也。

官当虎动福空，乃半产空娠。

白虎临官发动，或临财动化官，而子孙空亡，或伏，或动空化空，或被冲散者，当小产。

临月卜卦，乃是其子不育之象也。

福已动而日又冲胎，儿必预生于膝下；胎与福若临龙虎，或有不动，而日辰冲并者，其子已生。

若不克世，则勿断，须再详支神。

如不系已过占时候，可言当日便产；虽过时，而动爻是重，亦分娩矣。

福被伤而胎仍化鬼，子当早死于腹中。

子孙在死墓绝地，又被月建日辰动爻刑冲克害者，大凶之兆。

若胎爻又临官，或胎化官，必是死胎。

更财爻又临死墓空绝，须防母子俱入黄泉。

兄动兮不利其妻，父兴兮难为厥子。

兄乃克财之神。

如动，则产母不安；父为克子之杀。

更动，则子宫必损。

然二神，以有救无救断之，可也。

用在空亡逢恶杀，何妨坐草之虞；父兄发动，本为凶兆。

如财福二爻在避空之地，谓空不受克，故云无事。

或父兄虽动，而得动爻日辰合住，谓之贪合忘克；纵凶亦虚惊，必无大害。

妻临玄武入阴宫，果应梦兰之兆。

巽离坤兑四宫，财爻临玄武，或与玄武作合，必仆婢所生，旺相必是淫妇。

休囚有吉神救助，只主出身微贱，非是淫乱之妇。

克世克身，诞生日迫；凡占生产，得子孙胎爻冲克身世，生期已迫，当以日时断之。

盖凡生世主迟，克世主速。

克若动而逢空，过日断。

休囚，期在生旺日时；旺相，当以本日断。

又如子孙动，胎爻静，以动者定其日，冲胎定其时。

若胎动而子孙静，胎爻定其日，冲福定其时。

盖动则速，冲则迟。

故也。

又如动而合住，则以冲克破合日断之，余类推。

不冲不发，产日时迟。

卦中胎福不动，又无暗冲者，其生产月日未临，必然迟缓。

直待冲动日月，断其生产。

若无胎福二爻，其产亦迟，宜以卦中临动之爻断。

若又无动爻，则以卦身胎养长生之日断之。

胎福齐兴官父合，临产难生；胎福二爻发动，本主易生。

若被官鬼父母合住，或日辰带父兄鬼合住，皆主临产难生。

直待冲破克破合住日时，方得分娩。

若非合住，而胎福自化父母官鬼者，皆主迟滞。

子财皆绝日辰扶，将危有救。

占产遇胎福在墓绝之地，固凶。

若得日辰动爻生扶，此乃将危有救之兆。

如被恶杀旺相刑克，则不能有救。

间合间生，全赖收生之力；老娘收生，以间爻推之。

若动而生合财爻，及胎福二爻，必得老娘收生之力，然后快易。

如卦有凶神发动，而间爻救制者，必遇收生而后产也。

官空官伏，定然遗腹之儿。

卦无官鬼或在空亡，主产妇丈夫己死，此必遗腹子也。

然非财福白虎则勿断。

若有鬼伏在白虎爻下，或龙伏鬼墓爻下，则主夫病卧在床，非死也。

旺空，则是有病；鬼爻入墓，或身临鬼墓，若非有病，只在狱。

游魂卦官鬼空亡，乃背爹落地；占产遇游魂卦，官鬼空亡，或鬼空动，或鬼动化入游魂；皆主临产，其夫出外，不见生产也。

若其夫自占：遇世爻空亡者，亦然。

如遇游魂卦，变入归魂，而鬼爻发动者；又主临产，其夫自外归也。

世动逢合住，得归不到家。

发动爻父兄刑害，必携子归泉。

父兄，占产忌爻。

若带三刑六害，当权旺相而动，财福二爻在死绝之地，而无救助者，主子母俱亡。

官化福，胎前多病；财化官，产后多灾。

未临月占。

鬼化出子孙，主胎前常有病，待产后方安；财化官，则胎前强健，至产后多病。

若已临月，须防产母有不测之患。

三合成兄，儿缺乳；卦有三合成兄弟局者，生子必然乳少。

若兄在旁爻无气发动，亦主缺乳；财福化出兄爻亦然。

若三合成父母局，子必衰弱无力。

成官鬼局，生产必不快易。

惟三合财福局，然后吉。

六冲遇子，妇安然。

凡占六冲，财福发动；或得日辰六冲暗动，则财有生气，鬼有克制；所以产母安然而卧也。

应若逢空，外家无催生之礼物；占产以应为外家，若逢空，必无催生礼物。

临兄，则是悭吝人，虽有不多。

临财福，更来生合世爻，必有厚惠。

旺则外家富，衰则外家贫。

与世刑冲，必与外家不和。

世如值弟，自家绝调理之肥甘。

兄值世衰，则其家贫，欠将息，产妇必难强健。

旺则其人悭吝，不肯调理，非无也。

动化子，则主其人素虽悭吝；合则肥甘足用。

世临财福空亡，亦乏调理。

阳福助青龙，无异桂庭之秀子；阴孙扶月建，何殊桃洞之仙姬。

子临月建青龙，或月建带青龙，生合子孙者；不拘男女，皆主俊秀聪明。

子孙墓绝，或带刑害，或加虎蛇，或受冲克，或化兄鬼，皆主丑陋不肖。

若卜有孕无孕，须详胎伏胎飞。

凡占胎孕有无，专取胎爻为主，不看子孙。

如卦中六爻上下，及年月日时，皆无胎爻者，虽有子孙，亦为无孕。

卦中虽无动爻，有化出者，眼下无胎，后必有胎。

惟遇胎爻出现旺动，便为有胎。

若卦无胎，子孙又空，乃是命中所招，必无子。

出现空亡，将衃（3）而复散；交重化绝，既孕而不成。

衃：阴血阳精凝聚成胎之谓。

盖未成形曰衃，已成曰孕。

胎爻出现，如遇空亡，主虽有胎，不至成形而又散；若得发动，其胎已成。

惟怕变入死墓空绝，则主胎孕虽至成形，不能产育于膝下，是亦不成而已矣。

姅（4）必逢官，孕伤曰姅。

胎临官，或动官，或被官动来刑冲克害，皆主胎孕有伤。

若非鬼爻，而被月建日辰刑克，其胎亦有伤损。

日辰冲胎，怀胎不安。

妉（5）须遇虎。

娠妇既孕，月事又通曰妉。

若未及月，胎临白虎，必是漏胎。

如遇杀冲，或发动化鬼者，旺相为小产，无气是漏胎。

带令星而获助，存没咸安；凡占胎孕，胎爻旺相，又有生合扶助，不临官鬼父母及空亡者，其胎必成。

更阳爻则生子。

生有养，死有祀。

所以存没咸安。

有阴地而无伤，缓急非益。

胎爻属阴，休囚；而得月建日辰动爻生合，再无凶神刑克者，其胎亦成，但生女。

故曰：缓急非益也。

如逢玄武，暗里成胎；若遇文书，此前无子。

胎临玄武，必然暗与人通，及阴司不明；所授之胎，非夫妻正受也。

休囚有制，则占婢妾胎孕。

若临父，主此前未尝有子，或者虽有不存，今始成胎也。

孕形于内，只因土并勾陈；胎隐于中，端为迎龙合德。

胎临勾陈，怀胎显露，更属土爻，犹甚。

胎临青龙，其胎不露，更逢三合六合，必隐然如未孕者。

《天玄赋》曰："胎爻属阳，阳气轻清上浮，胎近胸前；胎爻属阴，阴气重浊下降，胎必近下"。

此说得之。

若问收生之妇，休将两间而推；如占代养之娘，须以一财而断。

若占老娘及代婆者，以占产卦中取之，则间爻是也。

今人执其迷说，虽单占另卜，亦以间爻论，则失之矣。

故凡单占，当以妻财一爻为主，不可又以间爻推之。

收生之妇，即今老娘；代养之娘，即今乳母。

二者断法相似，故并云。

刑冲克害，福德要防；死墓绝空，财身宜避。

凡占老娘、乳母，虽以财爻为主，然亦重子孙。

盖子孙生扶财，故也。

若被日辰月建动爻刑冲克害，则子必见伤，虽财爻有气，亦不可用。

若子孙不受伤克，而自居死墓空绝之地，则主老娘无手段，乳母不济事。

化入者亦然。

兄动兮手低，乳母须防盗物；兄弟发动：占老娘，决然本事必低；占乳母，则主此妇贪财爱物，见财起意；又主贪食，亦非贞洁。

又加玄武，必滥。

若财爻自动化出兄爻，或临卦身，依此断之。

父兴兮乳少，老娘切恐伤胎。

父母发动，占老娘最凶，胞胎必然损伤。

更加刑害，儿必为其所害，切不可用。

如占乳母，衰则主乳少，旺则无乳，不可用。

若化出，及持身世者，同断。

或问：篇中断乳少，前以兄弟断，此以父母断，何也？答曰：大抵卜易贵通变，执一则非。

盖乳固一事，以小儿言为食，属财，则乳亦当以财爻取；以妇人言，则母乳于孩子，故乳亦以子孙取之。

如子平中，亦以我生者为食神，夫岂负本之论哉！子孙发动多乳，手段更高能；大抵子孙旺相发动，不临空绝，不受制伏，财爻又无伤害者，上吉之卦。

老娘手段必高，乳母必主乳多，向后决然称意。

官鬼发动多灾，事机犹反复。

官鬼发动，必有祸患。

不伤身世，虽凶亦浅；一遭刑害，祸不可言。

如两官皆发动，鬼化鬼，兄化兄，或官兄乱动，必主大凶。

占乳母，反复难成；虽成，必有口舌后患。

财合福爻，善能调护；身生子位，理会维持。

卦身与财，生合子孙，最吉。

占老娘，手段必高，惯能救死回生；占乳母，主其妇善抚小儿，乳亦多。

如逢相克相冲，决见多灾多咎。

子孙被财与卦身刑冲克害，最不利。

用之，儿必为其所害。

子孙避空，或月建有气，财身有制，庶几无虞。

占老娘，胎爻亦不可受伤，世持父兄，亦不遂意。

生僻字注释：

（1）【迄】读音：qi，四声。

【迄今】意为：到现在。（2）【帨】shui，四声。

意为：古时的佩巾，象现在的手绢。（3）【衃】读音：pei，一声。

意为：凝聚的血。（4）【姅】读音：ban，四声。

意为：妇女小产出血。（5）【妉】读音：dan，一声。

娠妇既孕，月事又通曰妉。

八、进人口：独夫处世，休言无子即忘情；君子治家，难道一身兼作仆。

必须便嬖（1），乃足使令于前；若不螟蛉，焉继宗支于后？老而无子曰独，过继他人子曰螟蛉。

螟蛉，虫类也。

须别来占，方知主用。

过继小儿，以子孙为主。

买婢、雇童仆、买宠妾，及收留迷失之人，皆以财为主。

若窝藏有难之人，则看其人：与我相识朋友，以兄弟为主；尊长，父母为主；妇人，妻财为主；在官人，以官鬼为主也。

用不宜动，动必难留；用爻发动，其人难托。

若遇游魂，或化入游魂者，异日主逃窜。

虽螟蛉，亦不为尔子也。

雇工借居，则主不久。

若来生合世爻，则是吉兆，非逃与难留也。

主不可伤，伤须夭折。

主象衰弱，而被日辰动爻乘旺来刑伤克害，更无解救者，异日必然夭折。

虽借居，亦主其人有大祸。

若伤克之爻又无气，或有制伏，不过灾病，非夭折。

得用爻在空避之地，无妨。

衰入墓中，拟定萎靡不振；旺临世上，决然干蛊有成。

用爻入墓，其人性慵懒；衰弱无气，及临死绝，主萎靡不振；若得旺相不空，临身持世，或生合世爻，大吉之兆。

立嫡过房，必能成家；买纳奴婢，亦能体我心力。

动化空亡，有始无终之辈；蛇合官鬼，多谋少德之人。

用爻发动，变入空亡，主其人有头无尾。

若临螣蛇，动合官鬼，其人虽多谋，然奸诈不实，难凭。

妇人见之，则主不贞洁。

临玄武而化兄爻，门户须防出入；用临玄武动，化兄弟；主其人贪财好色。

托以财物，则必窃取自用，且必淫乱；男女皆然。

故门户防其出入。

遇青龙而连福德，资财可付经营。

用临青龙，动化子孙，生合世爻，其人至诚忠厚。

托以财物，则守而勿失；使之经营，则利尽归于主。

如占小儿，遇子孙化子孙者，反主多灾。

若逢太过及空亡，反主少诚兼懒惰。

卦中用爻，有三四重太过，或主象又化主象，皆主其人暗藏机巧，反复不实，且又事不宜向前。

若主象空亡，亦是懒徒。

决断人物，已在前，此又补不足耳。

用爻生合世爻，必得其力；主象克冲身象，难服其心。

用爻生合世爻，其人可用。

凡有事干，必然用心；虽螟蛉，亦必欢爱于我，大吉之兆。

大怕合住冲散，及克坏之。

若用爻刑冲克害世爻，必主其人心不悦服，难以使令。

更加旺动，是乃奴婢欺主之象。

兼以应亦刑克，异日必遭其祸。

财化子，携子偕来；凡占妻妾婢女，财爻化出子孙，必有小儿带来。

若动财生合世爻，而化子反来刑克者，其婢则可使，其子必顽劣不驯也。

世合身，终身宠用。

卦身一爻，占事为事之体，古人为人之身。

若遇世爻生合，其人必得宠用。

不拘借房投靠使婢，若遇世合财爻，其妇必通于家主。

受动变之伤，向后终难称意；得日月之助，他时定见如心。

月建日辰动爻克世，其人不可用；世爻衰，必被其害；若得变动日月生合扶助，然后为吉。

若用爻空亦不济。

世与卦身，以和为贵；世身二爻，相合相生，比和为吉。

相克相冲，刑害为凶。

兄同官鬼，惟静为佳。

兄弟一爻者，为破财，为干众，为虚诈，为阻滞，为是非，为灾祸。

官兄二爻者，皆不宜动；动必不称意，有制不妨。

兄鬼交重，诚恐将来成讼；三合绊住，须知此去徒劳。

兄官或交变，或俱动，或从文书化出，皆主争论纷坛，而至于成讼则已；若自三合六合绊住动爻，必有人阻档，虽欲兴词，终不成讼。

欲知何人阻住，以合住之爻断之。

若在间爻，乃是牙人作鬼；买卖交易，以间爻为牙行人。

若临兄弟官鬼发动，必是牙人作鬼斗谋，或多人争保，或行人争财，皆为不利。

主事体难成。

如居空地，不过卖主争财。

官鬼一爻空动，是卖主假虚空言，欲争价耳。

在间爻以牙人论。

若兄鬼动而与应爻相合，必其卖主牙人作鬼论财，遇动爻化兄鬼亦然。

卦象两官两父，须知事系两头；卦中父母、官鬼，俱有两爻；或动爻化出官父，重叠太多；或卦无主象，而从官父化出；皆主其人曾经典卖，今是重易也。

若父化父亦然。

两鬼俱动生合用爻，皆有人争竞买雇。

兄鬼一动一冲，切莫财交一手。

卦遇应爻克世，而兄官发动，或被日辰冲动，或临应爻克世，须防设谋诓（2）骗。

故财物不可便交一手去也。

应主世，他来就我；世生应，我去求人。

凡占买雇奴婢，交易等事，以应为卖主。

应生世是他人来就我，成事最易，吉；若世生应，我去求他，成事实难也。

和合易成，最怕日辰冲破；世应生合，凡事易成。

生合为上，克合次之。

惟不宜世动，则是我去合他，又为难也。

若是相合，又被日辰动爻刑害，必有破阻。

要知何人，以破合之爻定之。

如父母，为长上类。

相冲难就，偏宜动象生扶。

世应刑冲克害，凡事费力难成。

若动爻日辰生扶合助，谓之有气，必有贵人扶持，事亦可成。

若当用爻，则是牙人能持其事。

如生合爻是兄弟，又须用财嘱托，方能成事。

兄爻发动，为诈为虚；兄弟为反复不定之神，故也。

卦象乱兴，多更多变。

乱动则事不定，故多更变。

六爻无父，定无主契之人；六爻以父母为文书契券，又为主契之人。

若六爻皆无父母，必无主契之人。

若无父母而动爻化出者，主有旁主。

虽有父母而应爻空亡，亦无正主。

两间俱空，未有作中之子。

间爻空亡，必无媒人。

空亡而逢冲，必须央浼作媒。

世冲，我去央他；应冲，彼去央他。

动而空亡，其人假意推托，非真无心做也。

世获间生，喜媒人之护向；间爻生世合世，媒人必然向我，生应则向他人。

临子孙旺相发动，必然执持其事。

若不生世，而被应克，且居衰弱之地，彼必听其谋为也。

生扶弟出，防喜生之合谋。

大抵间爻生合世爻，若卦中凶神不动，则是媒人诚心向我，无他意也。

若兄鬼螣蛇玄武动克世，而应爻又来冲刑我者，则是间来生合，假意合谋，非真心也。

空动亦非真心。

若临兄弟动化官，或临父官兄，其言必不可信。

父化兄，契虚事假；凡遇以上凶卦，而父母又化兄爻者，决主事体不真，文契不实。

卦无父母，而从兄弟化出者，亦然。

父化父主文书不实，又主交易重叠。

兄持世，财散人离。

兄弟持世，必然多费钱财，事亦干众。

雇工奴婢，不得力。

更带凶神旺动，必主人离财散。

若占交易货物，亦不正之物。

应若空亡，我欲成交徒费力；世如发动，彼来谋合亦难成。

凡占交易，若我干求于彼，而应爻空亡者，其事必不成。

如彼欲求谋于我，而世爻空亡者，其事亦不成。

盖空世动，是我心疑惑；应动是他人更变；皆主难成，不为执滞。

如或空逢冲动，而遇合，皆谓有解。

至此月有成，自空妄动则凶。

弟因财乏，鬼必疑心。

卦遇不成之象，而兄弟持世者，必因资财缺欠，故难成也。

六爻无财，或落空亡者，亦然。

鬼爻持世，则是心多疑，或进退不定，故难成也。

不然必有他事阻，或有不测灾病。

卦无官鬼，又是无人执持其事，亦主不成。

四复三番，事机不定；千变万化，卦象无常。

能求不见之数，自喻未来之事。

凡占收留遗失子女，最怕鬼临玄武发动，必是盗贼。

用临玄武，动化鬼爻，亦然。

刑克世爻，必被其害。

或有远方挈家逃来借居者，不论六亲，以应为主。

临兄，为欠债来；临官，为户役避罪责；加玄武则是盗贼；逢冲，事已败露；虽临玄武，不带鬼，而与财爻合，或临玄武财爻，为奸情事来也。

大抵皆怕兄鬼旺动克世，祸终及己。

不伤世，或子孙持世者，不妨。

生僻字注释：

（1）【嬖】读音：bi，四声。

意为：宠爱，受宠爱的人。（2）【诓】读音：kuang，一声。

【诓骗】意为：说谎话骗人。

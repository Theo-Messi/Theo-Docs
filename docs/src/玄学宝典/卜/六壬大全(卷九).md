---
title: 六壬大全(卷九)
editLink: true
---

## 《六壬大全》巻九 课经集（三）

游子课

凡课三传皆土，遇旬丁天马为用，曰游子课。盖土者辰戌丑未，季神归墓，五行之时，主巡游考绩之期。旬丁者，每旬丁干所值之神，主摇动，事最速。天马者，正月起午，顺行六阳位也，又为驿递之神。身势摇动，使人好游，故名游子。居者占之欲游，游者欲还家也。统观之体，乃云萍聚散课也。

象曰：丁马加季，奔走西东。出行吉利，坐守困穷。疾病难产，官讼多凶。天阴不雨，婚事胡从。如传出阳神，欲远行，初未中戌之类；传入阴神欲私归，初戌中未之类。或并斩关为绝迹，犹范蠡去越、张良归山，不欲露迹之态。与淫泆并，主私欲事，欲远行。与天寇并，主盗贼事，欲远匿；与行年并身，欲逃亡。与五墓四杀并，神将凶，主事迍邅，岁内官灾，行藏出入，恶祸相攻，破败在三年审定内，当应观初六：观凶象。若遇三奇、六仪、神将吉，年命、日辰六处有冲克救神，可解祸为吉，行人来，出者顺，事多遂意，当应观六四：观国之光吉象也。

如三月将，乙巳日午时，三传土遇丁马用，为游子课。

未龙

戌朱

丑后

蛇 勾 朱 龙

亥 申 戌 未

申 巳 未 乙

申酉戌亥

未　　子

午　　丑

巳辰卯寅

《订讹》

游子，三传皆土，又或见旬丁，或见二马。土为季神，有遍历巡游之象。旬丁二马，俱主摇动，使人好游，故曰游子。见天马又名海角课。

占主利出行，不利守静，病凶婚阻，逃难获，天阴不雨。或支二课加干二课为用，或传送白虎为用，主动更的。未戌丑为阴传阳，欲在家远出。丑戌未为阳传阴，欲在外思归。丑加辰为破游，戌加未为衰游，返吟四季为复游。传值墓神煞害，主冤家逼迫。传值合龙戏驿，主万里奋飞。斩关并为绝迹，课如范蠡、张良归山来迹。淫泆并，因阴私欲逃。天寇并，因为盗欲逃。行年并，主身欲逃故。来问，五墓四煞并，神将凶，主事迍邅破败。

此课动摇不定之象，大端凶。若值三奇六仪，神将吉，六处冲克救神，可化凶为吉，主行人遂意也。

《观月经》

何类名游子，五坟稼穑同。三传皆四季，恶事亦相攻。

土为三传，名游子卦，主恶事起。

病者应难愈，逃走与西东。

主病疾连绵、人离。

破财三年内，官灾在岁中。三传如有救，反祸却为通。

或传奇仪为救神，遇吉神亦救吉。

《心镜》

三传四季有六丁，不然天马又相并。占身欲出名游子，逃者天涯地角停。

三传四季，更有六丁天马者，天涯地角卦也。

中见天魁为天马，末于大吉利斯成。若值墓神并杀害，恐有冤家来逼刑。

用神今日之墓与杀并者，即为五坟四杀卦也。

《袖中金》

三传俱季名曰游子。若旬中六丁与天马上卦者，主其人若不远行必欲逃亡，占捕盗难获。

《指窍》

四季相传丑辰未戌，春曰稼穑，而生长以时；夏曰游子，而漂流不定；秋曰地角，据一隅而亡天下；冬曰五墓，舍朝市而守丘虚。逆传四季丑戌未辰，春占越库，散财不以其道；夏占传魁，委用不得其人；秋占杀墓，势将兴而将起；冬占伏阴，机渐收而渐藏。四季为稼穑，辰为五阳之促易为夬卦，戌为五阴之促易为剥卦，名为老阳老阴，病者气短，占物价高。辰戌无贵人见之者凶。辰罡戌魁，经魁经罡，压宅宅凶，压人人困。故曰斗柄知时节，人间日履新。辰为更新，戌为故旧，舅伯之亲，占病气满肠脾，小口灾，欲浮肿，以日鬼言之。四季为墓，占讼不动。独辰戌对冲，占事则紧。丑未贵常本家，占之者主兄弟和气不足，田园改拓亦是，倚势作威之象。壬癸日皆主不好，癸未日得之有救有财。辰戌白虎凶重，作元武有凶徒之搅，壬癸日用之尤凶。白虎主家有灵柩孝服之事，乙日得之不防。虎蛇主虚耗。

三交课

凡四仲日占，四仲加日辰，三传皆仲将，逢阴合，为三交课。四仲者，子午卯酉四败神也。四仲日占，遇四仲加支辰阴阳为一交；仲神发用，传皆四仲，为二交；仲神乘太阴、六合将，为三交。此三者相遇交加，故名三交。占者事体勾连，统姤之体，乃风云不测之课。

象曰：家隐奸私，或自逃匿。谋事不明，求财无益。讼犯刑名，兵逢战敌。更乘凶将，病患尤极。如遇凶神，男犯重法，女犯通私。乘阴合，主门户不利，阴小隐匿。遇天空主虚诈，元武遗失，螣蛇惊怪，朱雀口舌，勾陈战斗，白虎杀伤。或在六阳日为交罗，主阴私上门，带凶将恶杀，有杀伤之祸。在六阴日为交禄，主以禄求私，乘元武为阴私失禄，当应姤九四：包无鱼起凶象。若年命有吉神将，日用旺相，传逢午卯子，正七月为高盖乘轩，大吉，不论三交，当应姤九五含章有陨自天之吉象也。

如戊子日午时酉将，卯加子为用，传逢卯午酉乘太阴，为三交课。

卯阴

午虎

酉勾

虎 阴 朱 龙

午 卯 亥 申

卯 子 申 戊

申酉戌亥

未　　子

午　　丑

巳辰卯寅

《订讹》

三交，四仲日时占为一交，课传皆仲为二交，将逢后雀阴合为三交。子午阴阳所起，卯酉日月所从，此四败神，天地门户。占之日时，及课传并所乘将三处交加皆仲，故名三交。

占主事体交加，连累暗昧不明，进退两难，或家隐私，人或己身逃匿，谋事被人阻破，求望难，病讼凶。盖四仲纯全无父子相扶，是谓四正四平，互刑互破，前无孟之可隐，后无季之可奔，如遇兵贼，纵欲逃避而不及矣。值凶将，男犯重法，女犯奸淫。阴合门户不利，阴小隐匿；空虚诈、武遗失、蛇火惊、雀口舌、勾战斗、虎杀伤丧孝。六阳日为交罗，主阴私上门，带凶煞有惨祸。六阴日为交禄，主以禄求私，乘元武为阴私失禄。午加酉为死交，酉加午为破交，反吟为反目交，皆不能成合之象。

此课无阴合，则名三交不交。或年月日时皆仲，则名三交不解，过与不交，二者祸更甚于交也。若年命日用旺相，乘吉将，传得午卯子，又名轩盖，占官大贵。

三交课

华盖亦是四仲相加，但有吉神。

六月丁卯日午将卯时，天将日时皆仲，午加卯，酉加午，卯加子，子加酉是四仲。

酉朱

子后

卯常

朱 龙 阴 蛇

酉 午 丑 戌

午 卯 戌 丁

申酉戌亥

未　　子

午　　丑

巳辰卯寅

凡四仲相加，又遇雀后合阴四仲相并，亦是三交。若遇螣蛇火灾、勾陈斗讼、元武盗贼、白虎损伤。

《观月经》

四仲来加仲，发用阿谁先，其中若有克，三交得此篇。

即子午卯酉逆相加发用有克，名曰三交卦也。子加卯、酉加子发用，元武、六合、天乙入传，主有奸淫之事；勾陈、白虎主杀伤逃亡之事。子午卯酉逆加，曰破加，凡事阻破。天后六合主奸邪这事而人破也。酉加午发用为媒。

男子逆其罪，女子外勾连。

男子逆罪而女子私通也。

占人当六月，丁卯卯时看。仲秋加仲夏，被克是因缘。

仲秋加仲夏是酉加午也。

有救除华盖，非此罪迷天。

华盖，午卯子为三传，传中见天马、奇仪入卦更吉。

《心镜》

昴星房宿加日辰，太阴六合又并臻。今日复当逢子午，三传四仲类相因。三交家隐奸私容，不是自逃将避迍。螣蛇防火勾陈斗，元武白虎因杀人。

《袖中金》

三传俱仲，名曰三交。凡四仲日四仲相加入传发用为一交，得四仲正时为二交，上乘雀元阴合为三交。主隐匿不明，失节阻碍，凡事被人阻破。三交，三传务要照上俱备，或三者不备，则名三交不交。或仲年月日时，则名三交不解，是皆过而不及焉。二者灾祸尤甚于交也。且四仲纯全，外无所寄，故无父子之相扶，是为四平四正，互刑互破，前不能进，后不能退，前无孟之可隐，后无季之可奔，交加其象，是欲逃匿而不及。主失节阻碍，谋事被人阻破。后合入传，主阴私不明，勾虎入传，主斗争、杀伤、丧孝之患。午加酉为死交，酉加午为破交，占事大概不能成合之象。返吟四仲为反目交，亦不吉也。凡三交见午卯子乘天马、龙、常，即华盖乘轩，宜占官。若空亡则为乘轩落马，躔日月宿为天地烦，宜详之。

《指窍》

四仲顺加子午卯酉，春占关隔，若羝羊之触藩；夏占关阑，似游鱼之舌饵；秋占四平，日逢弦望晦朔，名曰三光不仁；冬占历阳，时遇日月辰戌，号曰四门皆闭。四仲逆传子酉午卯，春占陷阱，如鸟投笼；夏占正烦，若牛受刃；秋曰失友，状若散离而复合；冬月出渐，名曰阴极而阳生。

三交有天马为华盖乘轩，又为四正。有正禄则为四正，无正禄则为四散。三交主三四人交往。天马为出行，四正得青龙朱雀吉神之类，主士人赴试得解沐浴。四散是五行无气，主妇人败血小产。酉加午、午加卯之类。或占妇人病，若遇死气，如午加酉之类。大抵午酉为自刑，午为少阴，酉纯阴，纯阴为老阴也。酉为妻，乘生旺之气。酉为婢为尼并尼为妻，无生旺之气。酉加子见元武乘生旺气，多婢生子。午酉为血疾，又为丑恶脓血，看今日鬼言之，带鬼多为疲恶丑恶也。见血气青龙带禄马财喜，酉为酒，青龙为酒色故也。子午为道路神，子午日得之，定言道路之事。卯酉为分气则异，异则争，卯酉日得之，定言分争之事，卯为外门，春分之气在卯，得之者是春有发生之气。酉为内门，秋分之气在酉，得之者言杀气，秋有肃杀之气。生气吉杀气凶。

《曾门》

三交之因，家匿罪人，谓从魁、太冲、六合、太阴并加日辰为用，曰三交，又四仲复加四仲，三传俱得四仲亦为三交也。

《定章》曰：太冲、从魁、六合、太阴皆为门户，蔽匿万物，谓太冲、从魁、太阴、六合并加日辰为用神者，为三交卦，以此占人家匿罪人。

如乙巳日酉加巳将，得六合亦曰三交课。

如丁酉，午加酉，上克下发用，传见太冲，终于神后，为三传四仲，亦匿罪人，门户出入，公私所由。太阴为私蔽，六合为私门，蔽匿罪人。卯酉之位，日月所从出入。子午之位，阴阳所起，或明或暗，或公或私，三传四仲，出入微密，亦匿罪人。欲知何人，以终传决之。见白虎杀人，见元武盗贼，勾陈斗伤，朱雀讼事，天后淫泆，太阴奸私准此。

《观月经》乱首卦 名白虹贯日

日为尊者父，辰作少年儿。尊者来加子，少者反克之。因名为乱首，老者必低蕤。家内应无礼，官司忌有仪。先祖是外姓，上宗别人儿。

凡乱首课皆主杂乱之姓，上祖必假名异姓。

纵必家和顺，官司亦被欺。

若上祖是如今之姓，老少和睦，亦遭官司。

《心镜》

日往加辰辰克日，发用当为乱首名。

日为尊，辰为卑，尊就卑，被卑克之，故曰乱首。

臣叛君兮子杀父，妻背夫兮弟克兄。奴婢不从主委任，将军出塞偾其兵。日为尊长辰卑小，犯上之时忌此刑。正月酉时庚午日，传送初传午克庚。略举一端君须识，他占仿此理分明。

主家乱不利，占上祖别人之嗣。

乱首，日往加辰受辰克。赘婿，辰来加日被日克。乱首下欺上，赘婿上凌下。悖逆紊乱，绝上下之义。若更将得卯酉、神得后合，则主男女讹杂。更值魁罡勾陈，以至有不可形容之事。

甲申、乙酉寅加申、辰加酉，丙子、丁亥巳加子、未加亥，戊寅、己卯巳加寅、未加卯，庚午、辛巳申加午、戌加巳，不可尽述。上门乱首，辰来加日而克日，谓之上门乱首，大无礼也，戊寅、己卯寅加戌、卯加未之类。

《订讹》

乱首，干临支被克，为自取乱首。支临干克干，为上门乱首，更兼发用尤的。下为尊上如首，支为卑下如足，卑下无礼作乱，故名乱首。上门乱首发用，又名反常课。

占主少害长，下犯上，家门背逆，不可举事。自取乱首，尊上自失礼，为支所犯，事体稍轻。上门乱首，尊不惹卑，卑下敢来犯上，事体重。自取乱首，事发于内而起于外，兵不利客，亦不宜攻，惟可固守解围。上门乱首，事发于外而起于内，兵不利主，贼来格战，总主来人迟，营寨多有刑伤。若见卯酉后合，主男女讹杂，不分长幼。自取乱首，若四课俱下贼上，不免窝犯丑声，祸自内出。

此课或主祖宗别姓。如将得青龙，来意因幼小不知别籍异居之事，三传年命克制乱我之神，名曰患门救。

附：干临支生支曰偃蹇，泄耗甚也。受生曰俯就，先难后乐也。同类曰培本，比和相助也。

凌犯，干克支，下贼上为用；支克干，上克下为用。日克辰乃上凌下，却得下贼上为用。辰克日，乃下犯上，却得上克下为用。互相凌犯，故名凌犯。

占主尊卑不分，君骄臣逆，或主篡弑事。初传官鬼祸尤速。克下外事起，克上内事起。

赘婿课

凡课日干克辰，又自加临为用，曰赘婿课。盖干为夫，支为妻，干克者为妻财。干临支以动就静，如男子婿赘妻家。支临干以静就动，如妇人随男就嫁，此舍己从人，以身入赘，为赘婿。占者凡事不快，寓居于人，身不自由。统旅之体，乃为客求财之课。

象曰：屈意从人，事多牵制。胎孕迟延，行人淹滞。财名可成，病讼未济。兵利为客，先动胜计。如日往加辰，干克支，以上取下，男就乎女，利尊长而不利卑幼，宜动而不宜静，用兵利为客，见阵利先动者胜也。若辰来加日，干克支，以小依大，女就于男，卑凌尊而尊长不容，用兵则客反为主，宜他来干我，而我能胜之。更遇天将白虎，主杀伤，勾陈主斗讼，朱雀口舌，螣蛇惊恐。或日用休囚，病人传染不离，则应九三丧其童仆，贞历厉之象。遇天后主恩泽，天乙官长，六合阴私，太常酒食。及日用旺相，凡事谋为可就，则应旅六二，得童仆贞之象也。

如甲戌日卯时亥将，用戌加甲，干克支，为赘婿课。

戌六

午虎

寅后

后 虎 虎 六

寅 午 午 戌

午 戌 戌 甲

丑寅卯辰

子　　巳

亥　　午

戌酉申未

又如丙申日辰时丑将占，巳加申，干克支，亦为赘婿。

巳空

寅六

亥贵

六 空 贵 六

寅 巳 亥 寅

巳 申 寅 丙

寅卯辰巳

丑　　午

子　　未

亥戌酉申

《订讹》

赘婿，干临支克支，支临干被克，更兼发用尤的。干为夫，支为妇，干临支以动就静，如男子身赘妻家，俗所谓坐堂婿。支临干，以静就动，如妇人携男就嫁，俗所谓随娘儿。皆舍己从人，以身入赘，故名赘婿。

占主凡事不快，寄居身不自由，乃为客求财之课。屈意从人，事多牵制，孕迟病讼延，行人滞。干临支克支，利尊不利卑，宜动不宜静，兵利客。支临干被干克，卑凌尊而尊上不容，兵亦利客。日用休囚乘凶将，病人传染不脱。日用旺相乘吉将，求望利名可就，将得六合，必主招婿婚姻事也。甲戌日戌临甲，有女子衣服事；甲辰日辰临甲，有斗讼事；乙未日未临乙，有酒食言语事；癸巳日巳临癸，有有争衣服惊恐事；己亥日亥临己，有女子惊逃事；丁酉日酉临丁，有分离事；壬午日午临壬，有田宅相连事；戊子日子临戊，有女子疾病、就人财物事；丙申日申临丙，有言他人事；辛卯日卯临辛，有木器伤财事。

此课干临支克支，惟乘囚死作合、阴，名赘婿。若乘旺相作勾虎，又名残下，甚不利卑小也。皆主仗他人势，事乃可成。支临干，看支神，原受艰难，则为不得已而出，随他人受磨折。如支上原有存处，岂可轻易舍己从人，君子于此，审其可否，则免失身之咎。若支乘脱气，必无正屋可居。终非自立之象矣。二项若中在见救神克日，或年命得神将吉，又名赘婿当权，可任意所为也。

附：支临干生干，曰自在坐享也。受生曰求受，反竭我力也。同类曰壮基，并国相济也。

《观月经》

欲知赘婿卦，将身就妻家。辰往临其日，被克妾称邪。

支临干被克是也。

上下相勾引，行年作爪牙。假令正月占，甲戌卯时加。辰来临日上，被子克更无差。

假令甲戌日亥将卯时，一课戌甲，是戌临甲被克发用，是辰临日也。乙丑日亥将寅时占，丑加乙，下贼上亦是赘婿卦也。

此名赘婿卦，仔细自吁嗟。妇人将子嫁，次后没荣华。

此卦将嫁他人为男，或随母之子。

《心镜》

赘婿日干加克辰，辰来加日制其身。

今日干加克支辰，辰来加日上被日干克。卑被尊制，尊被卑制，故不自由。

如男寄于妻家住，若女携男适就人。意欲所为全不肯，心怀不愿抑勒云。凶灾吉庆皆生内，故以天官决事因。

正月甲辰日酉时，辰加甲是也。

《袖中金》

乱首赘婿，日往加辰受辰克为乱首。辰来加日被日克为赘婿。上凌其下，紊乱。下欺其上悖逆。

冲破课

凡课日辰之冲神，加破为用，曰冲破课。冲者，动摇也。初虽有德，后必倾覆。如子冲午，主道路驰逐，男女争谋变动。卯酉相冲，主门户或改移，或逃亡失脱，外人淫乱奸私。寅申相冲，主人鬼相伤，夫妇异心。巳亥相冲，主事反复无实，重求轻得。丑未相冲，兄弟兴衰相持，谋心不同，干事不遂。辰戌相冲，主仆离异，贵贱不明，不义之争。破者解散也，主事更改，多有中辍。若午破卯、酉破子，主门户破败，阴小有灾。辰破丑，主丘墓寺观破损。戌破未，先破后刑。亥破寅、申破巳，先破后合。盖冲主反复，破主倾坏，冲破凶为一类，故名冲破。统“夬”之体，乃雪上加霜之课。

象曰：“人情反复，门户不宁。婚姻不遂，胎孕难成。疾病凶散，财利事平。凡有谋望，成而复倾。”如用时与岁月日时冲破，亦是。或甲岁忌见申，子岁忌见午冲、酉破之类，日时支干皆同此推。凡占凶事，遇白虎蛇雀凶将，及死神丧车恶杀宜冲，冲散则不成争。凶旺不宜冲，冲动则为凶也。类神岁月空亡，冲则暗动，日时次之。吉空宜冲，凶空不宜冲。冲则反实，破与冲同。宜散凶事，不宜吉事。乘破碎，又凶冲动，主人情不顺，暗中出入难久。乘凶将无救解祸甚，当应夬上六，无号终有凶象。若内有德合喜神吉将旺相气，凡事艰难，当应夬九五中行无咎之象。

如子年庚子日，午加卯占，子日以午为冲，以酉为破，午加卯为用。子岁、子日午为岁冲、日冲；酉为岁破、日破；卯为午破，又加刑发用，故曰为冲破之课。

午虎

酉勾

子蛇

虎 阴 后 朱

午 卯 寅 亥

卯 子 亥 庚

申酉戌亥

未　　子

午　　丑

巳辰卯寅

《订讹》

冲破，干支冲神加破为用，或用神与岁月日时冲破亦是。冲者，冲动意，亦反覆意。破者，解散意，亦破损意，如子年庚子日未时戌将，三传午酉子，午为岁冲、日冲，酉为岁破、日破。冲又加卯破为用，又甲年忌见申冲亥破。冲破并而为课，故名冲破。

占主人情反复，门户不宁，婚难遂，孕难成，病凶散，财平常，谋望而复倾。子午冲，道路驰逐。男女争谋变动。卯酉冲，门户改移或逃亡失脱，淫乱奸私。寅申冲，人鬼相伤，夫妇异心。巳亥冲，事反复无实。丑未冲，兄弟兴衰相持，谋心不同，干事不遂，辰戌冲，奴仆离异，贵贱不明，不义之争。午卯破、子酉破，门户破败，阴小灾。辰丑破，坟墓寺观破损。戌未破，先破后刑。亥寅破、申巳破，先破后合。冲主人情暗中不顺，出入难久。乘凶将无救，凶甚。破加破碎煞尤凶。

此课旺不宜冲，衰墓宜冲；吉不宜冲，凶将宜冲。凶空不宜冲，吉凶宜冲。类神空亡，岁月冲则暗动，日辰次之。破不宜望成事，宜散凶事。

淫泆课

凡课初传卯酉为用，将乘后合，为淫泆课。盖卯酉为阴私之门，后合乃淫欲之神，主淫奔泆欲，故名淫泆课。如用起六合，终于天后，为狡童格。主男诱乎女，有逃亡之事，如狡顽好色之童，不顾廉耻之风，故名狡童。凡系淫泆课，利私谋而不利公谋也。统既济之体，乃阴阳配合之课也。

象曰：男子就室，女妇有家。阴私莫禁，淫欲转加。嫁娶不吉，逃亡可嘉。捕捉难获，访人自差。如与三交并，为浊滥淫泆，所私非一人一处而已。加天罗地网甚凶，又主恶声。如子日丑为天罗，未为地网，并天烦主男遭杀伤；并地烦主女遭杀伤；并二烦九丑，男女皆遭杀伤。当应既济上六濡其首，厉之凶象。若后合临日辰、男女行年并者，占婚不用媒，先奸后娶。值空亡为虚意也。神将吉，日用旺相，则应初九濡尾无咎之象。如辛未日申时辰将，乘后合，卯加未用，为淫泆课。

卯六

亥虎

未后

虎 六 勾 贵

亥 卯 寅 午

卯 未 午 辛

丑寅卯辰

子　　巳

亥　　午

戌酉申未

凡淫泆课为用起天后，终传六合神，为泆女洛。如淫奔泆欲，自嫁之女，故名泆女。主女随于男，有通私奔走之事也。

如戊戌日辰时午将，子加戌为用，初传天后，末传六合，为泆女格。

子后

寅蛇

辰六

蛇 后 常 空

寅 子 酉 未

子 戌 未 戊

未申酉戌

午　　亥

巳　　子

辰卯寅丑

《订讹》意同

《观月经》 名龙虎交战

初传是卯酉，六合天后来。末传两相应，泆女闺门开。天后入六合，

初传天后，末传六合。

妇人暗使媒。背夫欲逃走，从此降成灾。六合入天后，此是狡童排。男诱他人妇，商量走去来。二神同二将，反复两徘徊。

二神卯酉也，二将后合也。见斯决然如此。其他卦虽有后合不是。

尽意思量者，不觉笑颜开。

仔细思量自然见也。

《心镜》

天后常为厌医神，须知六合是私门。二将取名称泆女，夫妇俱怀淫奔心。欲知男女为淫荡，更向传中把将论。六合即知男诱妇，天后女携男子奔。

《袖中金》

天后厌医，六合私门。用起天后，终于六合，必有逃亡妇女，曰泆女。用起六合终于天后，曰狡童。

《曾门》

天合为厌医，六合是私门。谓用起天后，终于六合，名为泆女，家必有走妇。天后者，后宫妇女之位。六合者，为天地之私门，蔽翳万物，出入莫有禁止。女子游于私门，奔亡之象。

《定章》曰：天后，贵人后宫妻位。六合者，天之私门，蔽翳奸邪，出入无有制约。谓用起天后，终见六合，上下生合，乃为蔽翳；上下相克，乃为强逼。上克下曰强，下贼上曰逼。且人伦之礼，男子有室，女子有家，无相黩（音独，垢也、数也。也。今女子游于私门，是不能禁制矣。以此占人，必主家中不正，及有逃亡也。上克下，过在男子；下贼上，过在女人。又云，用起天后，传见元武，主妇女逃亡；传见六合，为他人有逃妇也。何以知之，以主事将决之。白虎杀人，勾陈斗伤，元武逃亡，太阴阴谋、罪人，太常衣服，天空欺诈他人，朱雀文书口舌，螣蛇惊恐、忧疑，天乙天后贵人，以将决之无有不验者也。

芜淫课

凡四课有克，缺一为不备。 及日辰交互相克，为芜淫课。邵先生曰：课得不备，刚日从日上起第一课，柔日从辰上起第一课。凡见二阳一阴为阴不备，如二男争一女。二阴一阳为阳不备，若二女争一男。及日辰交互相克，各自相生是也。此夫妻皆有私通，两情相背，荒淫无度，故名芜淫。占者家门不正，事多淫乱，统小畜之体，乃琴瑟不调之课。

象曰：阴阳不备，交克最嫌。利名碌碌，狱病淹淹。阴微晴久，阳少雨添。行人未至，征战愁眉。占如阳不备，用兵利为主，贼不来。阴不备，利为客，贼来不战，射物必缺，凡得三课为不备，又逢日辰交互相克，占事最凶，更乘凶将尤甚，则应小畜九三夫妻反目凶象。或四课备、神将吉兼有救神，及课不备、无克不凶，事有迟延，夫妻拆散终复团圆，则应小畜牵复吉之象。

如乙卯日午时未将，柔日从辰上起第一课，盖巳辰之阴神不复作日之阳神，此二阴一阳不备，曰芜淫课。

辰勾

巳龙

午空

龙 勾 空 龙

巳 辰 午 巳

辰 卯 巳 乙

午未申酉

巳　　戌

辰　　亥

卯寅丑子

又如乙亥日巳时子将，为阴不备课也，此二阳一阴。

午勾

丑后

申空

后 勾 勾 蛇

丑 午 午 亥

午 亥 亥 乙

子丑寅卯

亥　　辰

戌　　巳

酉申未午

如甲子日卯时亥将占，四课备，日辰交克，芜淫课。

戌六

午虎

寅后

元 龙 虎 六

辰 申 午 戌

申 子 戌 甲

丑寅卯辰

子　　巳

亥　　午

戌酉申未

盖甲日夫也，子支妻也。甲欲从子忧申克，子就甲时畏戌侵。然申子又自相生，乃妻与人有私；夫上神为用，课传逢三合，主有他意或私异姓，内外相好，各相背也。

《订讹》

不备，四课缺一，止有三课，有克照常以克、贼、比涉等项论，但四课必须那动。刚日从日上起一课，柔日从辰上起第一课。盖第一课为干阳，第二课为干阴，第三课为支阳，第四课为支阴。阴课缺一为阴不周全，阳课缺一为阳不周全。以四课之阴阳论，非以干支之阴阳论也。假如乙卯日午时未将，柔日从支上起第一课，辰卯、巳辰、巳乙、午巳。盖四课先尽，先数两课，巳辰既作支之阴神，为第二课矣，岂可复作干之阳神为第三课乎。此二阴一阳为阳不备。又如乙亥日巳时子将，亦柔日，从支上起第一课，午亥、丑午、亥乙、午亥。午亥既作支之阳神，为第一课矣，岂可复作干之阴神为第四课乎。此二阳一阴为阴不备。故名不备。

占主不周全，物偏缺，病难愈，求望难成，行人未至。阳不备，兵讼利为主，贼不来。阴不备，兵讼利为客，贼必来，皆战不成。三传阳多，事起男；三传阴多，事因女。阳多晴久，阴多雨添。凡占多以不周全意断。

《观月经》

四课如不备，其卦号芜淫。

此论日辰阴阳有不全，止三课备者，为芜淫卦也。

五月乙卯日，未将午时占。辰阳见天罡，

卯上见辰，为辰之阳神。

太乙作阴神。

太乙在辰上为辰之阴神也。

日上无阳类，

缘乙课在辰，辰上太乙，却被辰之阴神占了。

二女竞男心。

本分皆有四课，二阳二阴。今止三课，太乙为日之阳神，却被辰之阴神占了，不可更作日阳。胜光为日之阴神，天罡为辰之阳神，是二阴一阳也，故曰二女兢男心。

假令乙亥日，子将巳时占。午为辰之阳，

一课亥乙，二课午亥，三课午亥，四课丑午。胜光为日之阴神，先被辰之阳神占了。

丑作午上兼。

大吉加午为辰之神。

日阳还从亥，

乙课在辰，辰上见亥，为日之阳。

日阴无处添。

日之阴神被辰之阳神占了。

此名为不备，

四课止有三课，是二阳一阴之三课也。

双男竞妇兼。

二阳一阴之象，是二男争一女也。

主有奸淫事，逢时心意嫌。有救应无事，凶神刑狱淹。

三奇六仪德神为救。

戊午龙宫课，两辰丁酉占。金鸡皆一例，丑未二辛添。

以上七日九课别责是芜淫卦也。

《心镜》

阴阳不备是芜淫，夫妇奸邪有外心。二女争男阳不足，两男一女共耽淫。上之克下缘夫过，反此诚为妇不仁。阳为阴将阴处合，阴来阳处为刑临（日为夫，辰为妇。，若知其例看正月，甲子时加卯课寻。甲见天魁子传送，甲夫阳也子妻阴。甲将就子忧申克，子近甲时魁必侵。十干上神交互克，事乖夫妇失调琴。妻怀内喜私情有，申子相生水合金。

子上见申金，金水相生，又三合也。妻与西南有外情也。

解离课

凡夫妻行年冲克，及上下神互相克贼，为解离格。如夫年立午上见寅，妻年立子上见申，乃子上申怕午克，午上寅怕申克。上下互相克贼，天地解离，各有异心，故名解离。占者非断弦之凶，必有反目之兆也。

如三月甲子日未时酉将，夫年立寅，妻年立午，值三合，逢春旺相气，为旺孕格。

酉朱

亥贵

丑阴

朱 勾 贵 朱

酉 未 亥 酉

未 巳 酉 丁

未申酉戌

午　　亥

巳　　子

辰卯寅丑

又如夫年立午上见寅，妻年立子上见申，夫妻行年上下互相冲克，为解离格。

《观月经》

夫妻天匹配，有难解离频。年命交相克，

妻行年上神克夫，夫行年上神克妻，是交相克也。

始终亦同陈。妻年行至午，夫年立于寅。六月申时占，妻逢配夫嗔。夫年上逢子，妻运仰观辰。

夫运寅上见子，妻运午上见辰。

辰逢克子水，的有解离迍。夫年反有克，与此一般伸。

夫行年上神克妻行年上神亦同也。

递相淫情起，暗地使媒人。

此不与四课三全之事同，若两家行年相克，夫有外妻，妻有外夫心，余仿此。

《心镜》

解离之卦看行年，先须察地后观天。夫妻始终互相克，二月寅时课请占。妻年立子夫年午，神后须知克胜光。

神后子是妻天上行年，胜光是夫天上行年，此解论天上行年另一说。

午上功曹子传，

夫年午上见功曹，妻年子上见传送。

递相伤残更何安，子水本来先克午。子上申金怕胜光，午上功曹怕申克。此为始终互相残，金盆覆水皆斯类。玉轸音悲是断弦，解离夫妻行年上。神将相克互相残。

此课不干四课三传事，但夫妻行年相克者也。若无刑损，或夫有外妻，妻有外夫也。

夫行年

丑 寅 卯 辰

子 　　　巳

亥　　　　午

戌 酉 申 未

妻行年

《毕法》

真解离卦者，谓干克支上神，支克干上神。或夫妇行年又值此者尤的。此时占人必占解离事。已后例内唯详空亡而言之，则小畜九三舆说辐，夫妻反目不能正室也之凶象。

辰

申

子

申 辰 戌 午

辰 子 午 甲

酉 戌 亥 子

申　　　　丑

未　　　　寅

午 巳 辰 卯

女行年 男行年

甲子日干上午，甲木克支上辰土，子水克干上午火。

男行年三十五在子，女行年三十一在寅。

甲午日干上酉、支上丑，甲戌日干上亥、支上未，甲辰日干上亥、辰上丑，乙亥日乙上午、亥上丑，戊辰、壬辰、辛丑、庚戌并干上子，丁卯日干上丑，乙酉日乙上寅，辛酉日辛上卯，癸卯、己卯日干上辰，丙午日干上申，辛巳日辛上申，丁亥日干上巳，乙巳日乙上酉，癸未日干上亥。

芜淫与解离之所以分者，芜淫乃干支上神互克下，解离乃干支互克上神。至于年命互克，则同取。

《曾门》

夫妻行年在上相克，在下相贼。夫以阳年为始，阴年为终。妻以阴年为始，阳年为终。终始相生，为和合。终始相克，为俱解。是谓无阴，天地解离，各有他心。

《定章》曰：夫年立甲午，妻年立壬子。登明临午，上克下。太乙临子，下贼上。妻之阳年神后克午。此时天地解离，各有他心。所谓无阴者，无子孙也。天地解离者，言阳年为天上，阴年为地下。今登明加午上克下，太乙临子下贼上，故曰在上相克，在下相贼。夫以阳年为始者，言天上胜光也。妻以阴年为始者，言地盘神后也。以神后制天上胜光，为始相克。夫以阴年为终者，言地盘胜光也。妻以阳年为终者，言天上神后也。以神后制地盘胜光为终相克也，故曰俱解。

始为上，终为下，上下相克，为刑伤；上下相生，为和合。

正月午时占，夫年立酉，妻年立亥。夫以阳年为始，天上从魁。妻以阴年为始者，年上神天罡也。从魁与天罡相生，为始吉。夫以地盘年上神为终者，功曹也。妻以阳年为终者，天上登明也。寅与亥相生为终吉，主夫妻和合也。

夫

年

戌亥子丑

酉　　寅 后夫年

申　　卯

未午巳辰

妻 后

年 妻

年

《心镜》

居天寡宿地孤辰，发用须依六甲旬。欲识空亡何宿定，甲戌旬中用酉申。

甲戌旬中胃昴毕觜参为寡宿，居天上也。申酉为孤辰，在地下也。

占人孤独离桑梓，财物虚无伴不亲。官位遇之须改动，出行访谒无亲人。所问百事皆无实，卒遭官司不害身。

久病亦畏空亡。

《袖中金》

地盘空亡为孤辰，天盘空亡为寡宿。盖十干不到之地，五行脱空之乡，能减凶祸，主人孤独离乡背井也。

春巳午孤、子丑寡，夏申酉孤、卯辰寡，秋亥子孤、午未寡，冬寅卯孤、酉戌寡。此二卦各看发用。如春占巳午发用，即孤辰卦；子丑发用，即寡宿卦。余例仿此。

总属亲情离散之象。若有奇仪三光等救神者反吉。

《订讹》

孤寡，旬中孤寡有三：发用值旬空，阳空为孤，阴空为寡，一也。发用地盘空为孤，天盘空为寡，二也。发用空为孤，末传空为寡，三也。四时孤寡有二，如春以巳为孤，丑为寡等，一也；春又以生我之水绝神在巳为孤，我克之土墓神在辰为寡，二也。十干不到之地，五行藏脱之乡，前去后空，阴惆阳怅，所谓孤辰寡宿，故名孤寡。

占主孤独，离乡背井，官易位，财空手，婚断弦，孕虚有，出入防盗。日辰无气最凶。孤辰，父母灾，亦主离宗弃祖。寡宿，妻子离，六亲叛。如旬孤寡又并四时孤寡，为空孤空寡，更凶。凡值空亡，忧喜皆不成，托人多诈。谋望近事，出旬可图，远事终难。时空事亦难成。或中传空为断桥折腰，主事中止难就。或中末俱空，为移远就近，动中不动，寻远人即在近也。初中空推末传，中末空取初传，以不空者断吉凶。新病空病，久病空人，吉空反凶，凶空反吉。

此课大端不吉，或遇三奇六仪为救神，及遇太岁、月将、月建，为孤寡再醮。又今日所坐位值孤寡为用，曰孤寡得位。如庚日用申是也。皆主反祸为福，事前破后成。日辰年命不论空。又有纯空反实，或遇岁月日时冲起为逢冲暗动，祸福皆成。

《观月经》孤辰卦 名孤雁出群

元课孤辰卦，四时辰上推。冬北亥子丑，寅卯的孤危。南方巳午未，申酉是孤夷。春三寅卯辰，孤在巳午题。秋天申酉戌，亥子作孤推。父子分离析，夫妻有生离。忽然诸卦救，祸灭福相随。前孤后是寡，骨肉纵睽违。

寡宿卦 久病畏空亡

前言说孤辰，此卦论寡宿。仿象孤辰推，在后相驱逐。冬月申酉戌，发用无骨肉。夏天寅卯辰，亲情不和睦。秋来午未占，春遇子丑宿。吉凶与孤同，有救祸反福。

度厄课

凡四课内三上克下，或三下贼上，为度厄课。盖上为尊，下为卑。三上克下，则长欺幼，势必遭厄，为度厄。三下贼上，则长不正，幼乃凌长，为度厄。占者家宅欠利，老幼见灾。统剥之体，乃六亲冰炭之课也。

象曰：事忧老幼，患病重来。家门不吉，骨肉尤乖。出军失利，行者多灾。类神旺相，祸去福来。如发用阳神乘凶将，主伯叔尊长有灾。阴神主姑姨幼小有灾。当应剥不利攸往之象。日用旺相乘吉将，主幼得长力，长得幼力，则应上九君子得舆之象。

如甲子日丑时申将占，三上俱克下，为幼度厄课。

寅白

酉朱

辰元

白 贵 元 朱

寅 未 辰 酉

未 子 酉 甲

子丑寅卯

亥　　辰

戌　　巳

酉申未午

又如壬申日子时未将，占三下俱贼上，为长度厄。

午元

丑朱

申白

青 贵 朱 元

戌 卯 丑 午

卯 申 午 壬

子丑寅卯

亥　　辰

戌　　巳

酉申未午

《订讹》

度厄，三上克下曰幼度厄。三下贼上曰长度厄。三上克下，主卑小有厄难，故曰幼度厄。三下贼上主尊上厄难，故名长度厄。

占主家门不吉，骨肉乖离。幼度厄，若子孙发用，凶神入墓，卑者更凶。长度厄若父母发用，凶神入墓，尊者更凶。若仕者占，主事从邻邑发动，山雀合群，同气相亲之兆也。神将吉，因动成喜。神将凶，面合心离，或反有暗害，或与刑杀并及旺相气，凶易成。若与德合并，不能害也。

此二课同下二课俱以比者为用，俱不吉，然有救又不以凶断。如火克金则水为救之类。

《观月经》

三上来临下，根源长幼推。

四课之中三上克下是长幼卦也。

子孙先发用，小者必低蕤。

甲乙日用起火神发动也，是子孙低蕤不利之一名也。

父母相临用，凶神入墓悲。

甲乙日水神发用，是父母应也。土神发用是妻财，木神发用是比和兄弟。

此看三传末，诸卦总如斯。

诸卦入生、入死、入墓、吉凶，在重审卦注定也。

度厄卦

三下制其上，六亲竟不虞。事还同长幼，凶即暗嗟吁。

今日何神发用，亲情与长幼卦同也。

生气逢欢乐，休囚下泪珠。五行皆如此，消息要工夫。

三传入生则欢乐，入死墓为忧愁。凡五行务要精熟，灾福自然见也。

《袖中金》

三上克下为长幼，三下贼上为度厄。长幼不利于小，度厄不利于大。再详神将吉凶，有救无救酌而用之。

无禄绝嗣课

凡课四上俱克下，为无禄课。盖日神阴阳俱相克，不得其所，不免投辰上两神，辰上阴阳又相克，则无所投之路，占者多主孤独。如四上俱克下，为无禄格。主庶人不禄，有官罚职，轻者罚俸，重则削职。盖以上制下，臣子受殃，屈者难伸，对敌利客，讼宜先起者胜。惟火多克金，有水可救。其课统否之体，乃上下僭乱之课也。

象曰：上克无禄，下克绝嗣。君臣悖逆，父子分离。求谋不遂，动作多疑。三传有救，方免灾危。如神将凶，则应六三包羞凶象。神将吉有救神，则应上九先否后喜之象也。

如三月己巳日寅时酉将占，四上俱克下，为无禄格。

酉蛇

辰常

亥六

后 勾 蛇 空

未 子 酉 寅

子 巳 寅 己

子丑寅卯

亥　　辰

戌　　巳

酉申未午

凡四下俱贼上，乃为绝嗣之格。乃主小人无礼、暗算、横灾、殃祸，病者死，逃者转匿，尊长见灾，战斗利主，讼宜后对。中年多子息，老后主孤独。

如正月庚辰日辰时亥将占，四下俱贼上，为绝嗣格。

午白

丑贵

申青

白 朱 六 阴

午 亥 戌 卯

亥 辰 卯 庚

子丑寅卯

亥　　辰

戌　　巳

酉申未午

《订讹》

绝嗣，四上克下，上不容下，而下难自存，故名绝嗣。

占主在上无礼，卑小不利，孕伤胎，病易死，占子病必不起，奴婢逃，骨肉散。若旬空发用，来人必主独身而已。事起男子，兵讼先者胜，凡事动而必静。

无禄，四下贼上，以下犯上，被上夺禄，故名无禄。

占主孤独失业，多刑伤，病必死，事起女人，兵讼后者胜。凡事静而必动。

此课神将凶，骨肉分离。若神将吉，来意主分财异居。

《观月经》无禄卦

四课俱临下，男鳏女寡孤。三传如有救，子必胜于吾。

四课俱临下者，为无禄卦。如发用是水神，末传得金神为救。发用是金神，三传见土神为救神。吾者，父也，其五行并用，此断之假令己未日亥将辰时，占四上克下，取比用，酉为金神发用，中传辰土生金为父，末传亥水为子，即有救也。虽是无禄卦，不言绝也。

首尾俱相制，临年子失途。切须看用数，到老不如无。

临年老也。首尾，初末传。若今日发用上其神子水，终传复见土神，此道尾相制也。假令午将甲寅日未时占，神后临丑，下克上为用，是首制也。终传河魁土是尾制也。其神子水欲前就功曹为子，又下被大吉怒之，后欲亲从魁为母，又被天魁戌土上降殃祸，此占人必灾也。

《心镜》

四课上神俱克下，法式严时不可论。

四上克下即法令严加，有屈不得伸雪也。

臣子受殃从此起，无禄如何独处尊。占人孤老谁扶侍，空室穷人岂得存。官门竞讼必当罪，对者应知理不伸。

《袖中金》

无禄，四上克下。绝嗣，四下贼上。上下之分，贵于忠恕。四下贼上，是无其尊，为不忠矣。四上克下，是不容其下，为不恕矣。若得此体，则主奴婢散失，子孙他之孤子空室。上不能保其禄位，下不能友其妻子，不友不亲不弟不义之耻焉。又曰，无禄主动而必静，室家孤独，病不久退官事不妨；囚者脱，逃者获，凡事宜先举者。绝嗣主静而必动，小人犯上无礼之兆，暗横灾殃，病者易死，逃者转匿，凡事宜后施者。

《曾门》

四上克下名曰无禄，室空无人，老而孤独，臣子受殃，六亲死亡。当此之时，战斗客胜，利以先举。

《定章》曰：父以子为下，君以臣为下，夫以妇为下，兄以弟为下，四课皆上克下，是为孤独。法曰，君欲害臣，父欲杀子，兄欲损弟，夫欲伤妻，主欲害奴，是空室无人也。

绝嗣卦

四下贼其上，名为绝嗣凶。中年多子息，

五旬为中年始有子也。

暮岁灭先宗。

五十以后主老无子，初传发用是木，末传有水为子孙救之也。如末传见金克木，即主绝后也。

假令甲寅日亥将午时占，即四下贼上，取未上子水为比用，子为水神，末传见戌土克之，又是孤辰无依也。

又甲寅日亥将子时占，三传子亥戌亦是绝嗣。

假令己未日亥将午时占，即四下贼上，三传巳戌卯，初巳火发用，与今日己土比合，中传戌土为子孙，末传卯木为父母，不得言绝嗣，为有救也。

假令庚申日亥将辰时占，三传戌巳子，初传戌土，中传巳火为母，末传子水为子，即当头救神，不得言绝矣。

有救同前例，

亦用前例救之也。

无医断后宗。

医者救也，无医者绝后也。

专看发用类，年月日时逢。

此年月日时，元首卦内注定也。

《心镜》 先起失礼

四课下神俱贼上，绝嗣如何保二亲。妻背夫兮奴叛主，子弑父兮臣弑君。孕长为男刑克子，定是失业孤茕人。事讼切忌于行起，却被番兮难诉陈。

《袖中金》

四上克下为无禄，四下贼上为绝嗣。上下之分贵于忠恕，四下贼上为不忠，四下克下为不恕。

《曾门》

四下贼上名曰绝嗣，亡其先人，后有孤子，战斗利主，必不利客。

《定章》曰：臣忠君子，孝亲为正，今皆下贼上，是为灭绝。法曰，臣害君，子弑父，妻害夫，奴反主。生男则伤父，生女则伤母。经曰：亡其先人是为孤子。此占利居家，不利为客、访馆、训教子弟。

迍福课

凡八迍课得五福为迍福课。如死气为用，旺气下胜，俯仰丘仇，带凶将刑害，传逢坟墓，下贼上，杀临日辰相克，为八迍格。用起初死，终旺，子母相生，始凶终吉，年神制初，旺相临日辰，为五福格。此八凶者为迍，五吉者为福，故名迍福。盖时令死气发用为一迍；下为旺气所胜为二迍；上见丘墓为三迍；下见仇克为四迍；乘凶将为五迍，带刑害子为坟墓星，主死亡，为六迍；下贼上为七迍；凶神临日辰相克为八迍。若用起死气，末传旺相为一福；子逢凶，母带德解之为二福；始为凶将，终有吉神为三福；初传见鬼贼，年命克制为四福；日神吉，临旺相为五福。占事先凶后吉，统屯之体，乃雷雨解灾之神也。

象曰：八迍并用，忧患将至。得病倾危，遭官坐死。营干不成，动作被累。五福相逢，变忧为喜。如课遇八迍，占者大凶，则应屯上六泣血涟如之象。或八迍变五福，主事先忧后喜，始终成就，则应屯初九居贞之象。

如癸酉日午时亥将春占，未上死气，下为寅木所胜，俯仰丘仇，乘朱雀凶将，末传相气贵人为迍福课。

未朱

子白

巳贵

朱 元 空 蛇

未 寅 亥 午

寅 酉 午 癸

戌亥子丑

酉　　寅

申　　卯

未午巳辰

《订讹》

五福，初传囚气，末传旺相，一也；子逢凶，母带德解救之，二也；初传凶将，末传吉神，三也；初传鬼，年命上神克之，四也；德临日上，五也。此五者转祸为福之象，故名五福。

占主一切吉。

迍福。八迍课又得五福。假如癸酉日午时亥将，春占，课得午癸、亥午、寅酉、未寅，传得未子巳，将得雀虎贵。用死一迍，未下寅，春木太胜，二迍；木墓在未，仰见其丘，土畏木克，俯见其仇，三迍；将雀，四迍；雀与刑合，五迍；子临未，下贼上又乘虎，六迍；子得虚宿，主坟墓哭泣，七迍；干上蛇支上武，俱凶将，八迍。初未死，末巳相，一福；末生初，子投母，二福；初雀末贵，三福；巳受子克，得救人救，四福；癸德附戊，戊寄丙，午临日，五福。迍中有福，故名迍福。

占主化凶为吉，先忧后喜。

《订讹》

八迍。时令死气发用，一也；用被地盘旺气所胜，二也；俯仰见丘墓仇克，三也；乘凶将，四也；带刑，五也；下贼上，六也；见坟墓哭泣神，七也；凶神临日辰，八也。八者，濡滞忧患之象，故名八迍。

占主一切凶，病危，遭官坐死，谋无成。

小吉临寅为用。八迍，春土死，用神是死气，一迍；未土临寅，寅旺木胜之，二迍；木墓在未，仰见其丘，丘土畏木，俯见其仇，三迍；朱雀为初传，四迍；雀与刑并，五迍；中传子临未，下贼上，六迍；子为虚宿，与白虎同位，七迍；午加癸乘凶将螣蛇，又下贼，八迍。

凡遇八迍，须得旺相吉将相生为救。若其福力均，殃渐退，疾病瘥，官讼理得伸。

《心镜》

八迍五福详吉凶，以意推之无定神。欲别凶微吉有力，不然八五是常文。冲破休囚刑墓杀，恶将都看有几迍。旺相相生吉神救，又祝福之多少均。福力均时殃渐退，病瘥官事理得伸。

侵害课

凡课日辰六害相加，并行年为用，为侵害课。六者，父、母、兄、弟、妻、子，六亲也。害者，损也。如子畏午冲直上穿心，见未合冲助仇而为害也。害则似水壅滞，血气未行，事多阻隔，然子未为势家害。子加未，举事无终始，及官非口舌；未加子，营谋阻塞有灾。丑午、卯辰为少凌长害。丑加午，官病忧惊，夫妻不合；午加丑，事不明不就；卯加辰，辰加卯，主事虚声，争财有阻。寅巳、申亥，为竞强争进害。寅加巳主出行改动，退利进阻；巳加寅主事艰阻，口舌忧疑；申加亥，事先的后疑阻，必无终始；亥加申，图谋未遂，事无终始。酉戌为鬼害，酉加戌阴小逃亡，病凶；戌加酉，时有阻病凶事。此害神主侵损相害，故曰侵害。统“损”之体，乃防人暗算之象也。

象曰：“六亲失靠，骨肉刑伤。财利谮害，疾病殴伤。求婚人破，出阵军殃。胎孕防堕，干谒不祥。”如六害神临日辰发用，又乘凶将恶杀，主侵害凶祸，当应九二征凶之象。若带合德、善神、吉将，课体虽阻而终成，当应损上九利有攸之象也。

如丙子日申时卯将占，子日未害并用子，为侵害课。

子

未

寅

六 常 常 蛇

寅 未 未 子

未 子 子 丙

子丑寅卯

贵亥　　辰

戌　　巳

酉申未午

《订讹》

侵害。干支害神上下相加发用，临行年更的。子未为势家害，丑午与卯辰为少凌长害，寅巳与申亥为竞强争进害，酉戌为鬼害。六处都能肆其侵损，故名侵害。

刑伤课

凡课中三刑发用，并行年为刑伤课。盖恶莫大于刑，刑主伤残。如寅巳申刑者，寅中有木火、巳中有土金、申中有金水，父子在位相伤，为无恩刑。寅刑巳，主举动险阻，官事灾害，彼刑我斗，前事生发。巳刑申，主长幼不顺，先犯后成，彼刑我解，仇将恩报。申刑寅，人鬼残贼，男女相制，彼刑我动。丑戌未刑者，三宫皆土，兄弟以力相伤，为恃势刑。丑刑戌，主官鬼刑，禁尊贵伤卑贱，有挠不明。戌刑未，少凌长，举事妻财凶。未刑丑，大小不和，或见丧服。子卯相刑者，水木母子，改节相伤，为无礼刑。子刑卯，主门户淫乱、死败，尊卑不睦。卯刑子，去明入暗，水路不通，子息不律。辰午酉亥自刑，寅申巳亥四冲，无亥；辰戌丑未四冲，无辰；子午卯酉四冲，无酉午，惟子卯互刑。是四位无所相刑，为自刑。主自逞高大，更改自害。受此四冲，缺一不全，欹而不正，三者各自相推，不齐着力，罚而相刑。刑必有伤，故名刑伤。若寻奴仆小人，奔走去向，详支之刑神所临之方，追之必获。统“讼”之体，乃大小不和之课也。

象曰：“偏欹失位，家门不昌。胎孕欲堕，婚姻不良。征下顺利，斗上刑伤。谋为乖戾，凡事遭殃。”如刑神为用，或递互相加，乘凶将临日辰，皆主伤残、人情不和。刑干男伤，人身不利；刑支女病，家宅不安。时刑干，忧小口小人，时下事不利。善刑恶无忧，恶刑善凶至。刑月建者不可讼人，刑日神者不可远行。干刑速，支刑迟。或上下相刑遇日鬼，主公私之扰，尊长不分，凡事乖戾，谋干费力，忌小人。见蛇、血支血忌（血支：正月起丑顺行；血忌：丑未寅申卯酉辰戌巳亥午子。，孕必堕胎，及血光灾。或辰自刑，又见辰乘凶将，主燥爆挟刃自伤。或六处有神作支之自刑，又作干鬼，结连三传，为鬼助刑，或伐德甚凶，当应讼上九，或锡般革，带三褫之凶象。若遇德神吉将有气，事有阻终遂象。

如庚午日寅时子将占，午为支刑临日用，为刑伤课。

庚午 蛇

壬辰 合

丙寅 青

青 六 六 蛇

寅 辰 辰 午

辰 午 午 庚

卯辰巳午

寅　　未

丑　　申

子亥戌酉

凡偷盗，男女奔走，止论刑德。盖尊贵以德，卑贱以刑，故为刑德格。刑者，寅午戌日，刑在巳午未方；申子辰日，刑在寅卯辰方；巳酉丑日，刑在申酉戌方；亥卯未日，刑在亥子丑方。德者，甲己德寅，乙庚德申，丙辛、戊癸德巳，丁壬德亥。阳德自处，阴德从阳。占奴仆寻刑，德胜刑，易获；刑胜德，难见。德刑不相克，见闭口课中推。寻常人占，但取天盘上德刑下所加之地，以别贵贱去向之主是也。

如庚子日戌时亥将，占走奴仆。支刑在卯下，加寅，主去东北方，追之可获。应在刑受克。金德，木刑也。若占贵人君子，日德在申下，加未，主往西南寻之可见，应德受生日时到也。其二者配为德刑格。

庚子日戌时亥将，占走奴婢。

戌玄

酉阴

申后

玄 常 蛇 贵

戌 亥 午 未

亥 子 未 庚

辰巳午未

卯　　申

寅　　酉

丑子亥戌

《订讹》意同。

二烦课

凡四仲月将遇四正及四平日占，得日月宿加四仲，斗罡系丑未，为二烦课。四仲者，子午卯酉也。日宿者，太阳躔度宫神也，正月起亥，逆行十二辰。月宿者，太阴星躔度宫神也。正月初一起室，二奎、三胃、四毕、五参、六鬼、七张、八角、九氐、十尾、十一斗、十二虚。每月初一移一宿，逐日数二十八宿，遇奎、张、井、翼、氐、斗宿，重算留一，数尽月宿住处为太阴所在宫神。更详七政历细度为准。斗罡者，辰也。四正者，朔望弦晦也。初一为朔，初八为弦，十五为望，二十三为下弦，月终为晦。四平者，即四仲也。子平卯、卯平午、午平酉、酉平子也。如日月经仲宿度数多而有稽留，及天罡凶神交系丑未，贵人不得理事，则三光不明，德气在内，刑气在外。此二者，天地相并，故名二烦。占者家有灾祸。统明夷之体，乃荆棘满途之课也。

象曰：“男遇天烦，命遭刑戮。女犯地烦，身受虫毒。征虎伤亡，疾病号哭。狱讼徒流，胎孕不育。”如将乘螣蛇主忧恐，勾陈主争斗，后合阴暗，白虎丧亡。此天地烦并，主男女俱有患。惟春夏可生，秋冬必死。当此之时，利居家，不利出行及干求事。凡百谋为造作，决招凶祸，则应明夷上六，后入于地失则凶象也。

如九月初三丙午日午时卯将占，寅命，行年在午。月将为日宿，躔氐二度。月宿躔氐五度。太阳太阴俱值卯宫加午为仲。辰为斗罡临未，二并为天地烦，曰二烦课也。

子蛇

酉阴

午白

蛇 勾 贵 六

子 卯 亥 寅

卯 午 寅 丙

寅卯辰巳

丑　　午

子　　未

亥戌酉申

凡日宿临四仲，斗罡系丑未，为天烦格，主男子犯法。盖男禁天烦，无抵四正朔望弦晦。如春夏，男行年并日宿，临卯午，主犯县官刑囚，见血及徒配之患。秋冬临酉子，有犯刀兵刑戮汗葬之灾也。

凡月宿临仲，斗罡系丑未，为地烦格，主女子受灾。盖女禁地烦，无冲四平子午卯酉。如春夏，女行年并月宿临卯午，主产难、流血、斗讼之愆。秋冬临酉子，有刑丧犯法死亡之残殃也。

如三月十五己卯日子时酉将，男命行年在子，日宿酉并临子为加仲，罡下系未，为天烦格。又女命行年在午，月宿卯并临午为加仲，罡下系未，为地烦格也。

子勾

酉蛇

午阴

蛇 勾 青 常

酉 子 丑 辰

子 卯 辰 己

女

年

寅卯辰巳

丑　　午

子　　未

亥戌酉申

男

年

《订讹》

二烦。日宿临仲，斗系丑未，曰天烦。月宿临仲，斗系丑未，曰地烦。日月宿俱临仲，斗系丑未，曰天地二烦。日宿者，太阳躔度也，正月起亥，逆行十二辰。月宿者，太阴躔度也，正月初一起室、二月初一起奎、三月胃、四月毕、五月参、六月鬼、七月张、八月角、九月氐、十月心、十一月斗、十二月虚，每一日行一宿。如遇奎、井、张、翼、氐、斗，皆重留一日，数至占日，即知月宿所在也。子午卯酉为天地关格，四极之地。太阳、太阴切忌临之。丑未贵人之首也，斗罡凶神加临其上，使贵人不得理事，此门门闭塞，三光不明，德气在内，刑气在外，天翻地覆，莫大忧烦，故名二烦。

占主极凶，春夏尚可生，秋冬必死，百事祸散复至，殃及子孙，喜者反怒，解者更结，虽有吉神不救。日宿临卯午，为春夏天烦，男犯刑囚徒配。临酉子为秋冬天烦，男犯刀刑法，死不葬。月宿临卯午，为春夏地烦，女产难，斗讼血流。临酉子为秋冬地烦，女犯重法，为男所杀。男女行年并尤的。月宿遇重留者更凶。大抵弦望晦朔四正日，男行年抵日宿，主被吏执。子午卯酉四仲日，女行年抵月宿，主被盗贼。假如壬子日午将卯时，四课寅壬、巳寅、卯子、午卯，三传午酉子。若正月十四占得此课，则为地烦。盖正月初一起室，数至十四日为柳，乃乃午宫宿是也。若六月初二占得此课，为天地二烦。盖午为六月月将临卯，此日宿临仲。又六月初一起鬼，初二柳，乃午宫宿此，又月宿临仲，故名二烦也。二课俱斗系丑。

此课四仲月日及四正日占之更的。然日月宿不发用者不真。

附：日月宿临仲，斗不系丑未，又名杜传，传行杜塞也。

《心镜》

日月宿行为四仲，此卦名为天地烦。更被斗罡加丑未，复以兼称为杜传。男行抵日女抵月，举事灾殃为汝言。祸散更生欢复怒，仇人和了又成冤。弦望晦朔天烦合，男犯刑伤被吏缠。

弦望晦朔为四正日。男行年抵日者，主被吏执缠。

子午卯酉地烦会，主女流血迍复邅。

春酉将八课

乙卯、丁卯、己卯、辛卯、癸卯、庚午、戊午、壬午。

并酉加午临仲发用，斗系丑未。

夏午将十二课

甲子、丙子、丁酉、己酉、庚子、壬子、癸酉、辛酉。

并午加酉临仲发用，斗系丑未。

秋卯将三课

戊子、辛酉、己酉。

并系卯加子发用，斗系丑未。

冬子将七课

丁卯、丁丑、丁酉、辛卯、丙午、己卯。

并系子加卯发用，斗系丑未。

二十八宿，角亢氐房之类。正月起室，已见于前。假令正月初一日起室，二日壁，三日四日俱奎，五日胃、六日昴、七日毕、八觜、九参，初十日十一日俱井，十二鬼、十三柳、十四星、十五张，加四仲发用者是也。

起月宿法

正室二奎三在胃，四毕五参六鬼期，七张八角九月氐，十心一斗十二虚。

每日一宿，遇奎、张、井、翼、氐、斗，重留一日，遇本日星发用者是地烦。地烦又要斗系丑未。月宿加四仲发用是也。

月宿所属十二辰

辰角亢，卯氐房心，寅尾箕，丑斗牛，子女虚危，亥室壁，戌奎娄，酉胃昴毕，申觜参，未井鬼，午柳星张，巳翼轸。

正月十四、十五、十六，二月十二、十三、十四，三月初九、初十、十一，四月初七、初八、初九，五月初五、初六、初七，六月初二、初三、初四，七月初一、初二，八月二十六、二十七、二十八，九月二十五、二十六、二十七，十月二十二、二十三、二十四，十一月十九、二十、二十一，十二月十五、十六、十七。

丁丑昴星，丁亥、己卯、甲子、癸酉、丙子昴星，俯己丑、丁酉、庚子、己酉、壬子、辛酉并系午加酉为用，以上月内逢者是。

正月初六、初七、初八，二月初四、初五、初六，三月初一、初二、初三，四月初一，五月二十九、三十，六月二十六、二十七、二十八，七月二十三、二十四、二十五，八月十八、十九、二十，九月二十六、二十七、二十八，十月十四、十五、十六，十一月十一、十二、十三，十二月初八、初九、初十。

乙卯、庚午、己卯、壬午、辛卯、癸卯、戊午、丁卯，并系酉加午为用，以上月内逢者是。

正月三十，二月二十八、二十九、三十，三月二十六、二十七、二十八，四月二十四、二十五、二十六，五月十九、二十、二十一，六月二十三、二十四，七月二十六、二十七、二十八，八月十一、十二、十三，九月初九、初十，十月初六、初七、初八，十一月初三、初四、初五，十二月初一、初二。

己卯、丁卯、丁丑、己丑、辛卯、丁酉、丙子，并系子加卯酉发用，如前月日逢者是。

正月二十二、三、四，二月二十一、二、三，三月十八、十九、二十、二十一，四月十六、十七、十八，五月十四、五、六、七，六月十一、二、三、四，七月初八、九、十、十一，八月初三、四、五、六，九月初一、二、三、四，十月初一、三十，十一月二十七、二十八、二十九，十二月二十四、五、六、七。

戊子、己酉、辛酉、癸酉、乙酉、丁酉，并系卯加酉发用者是。

子午卯酉四项通计三十余课，值此月此日方是。

假令正月二十二日己酉申时，月宿在卯，此日偶值己酉，卯加子，仲临仲发用，为地烦课也。

斗不系丑未者，名杜传课，四位俱闭，三光不明，德气在内，刑气在外，利于居家，不可远行。

假令戌将卯时己卯日占，四月丙午日申将午时，六月癸酉日未将酉时，皆乃天烦杜传。

假令九月辰加酉，初一日起氐，数十四日乃月宿在戌，庚戌日戌加卯发用，是地烦杜传。

《观月经》

日宿加四仲，发用在其中。斗系丑兼未，天烦卦本宫。愆招男子罪，如何走西东。兵甲将诛戮，加刑忧命终。

地烦卦

月宿加四仲，地烦发用名。天罡临丑未，女子血光惊。产妇多忧惧，胎成子不成。传中有恶将，必定举哀声。

《曾门》

日宿临四仲为天烦，月宿临四仲为地烦，斗系丑未为在地烦，不系丑未为杜传。当此之时，四位俱闭，三光不明，德气在内，刑气在外，利于居家，不宜远行。男子抵日，女子抵月，凡举百事，喜者反怒，解者复结，殃及子孙，祸更复作。男禁天烦，无抵四正弦望晦朔之日，以此举事，刑戮大惊。女禁地烦，无抵四平，子平卯、卯平午、午平酉、酉平子，以此举事，流血见腥。

《定章》曰：朔望弦晦日月加四仲占事，与九丑同。以九丑同，以举百事必被殃也。又曰：日宿加午卯为春夏天烦，男子囚禁，流血见官。日宿加酉子为秋冬天烦，男子兵戮，法死不葬。月宿加卯午为春夏地烦，女子斗讼流血。月宿加酉子为秋冬地烦，女子斗讼为男子所杀。二烦之禁，不可不慎。以举百事主死亡。如二月朔日，辛卯时加卯，天魁临卯为用，将得勾陈主斗讼刑伤。次传天后，事因妇女。终见天空，耗散破灭。此时日月宿在魁下临仲，为二烦。并斗不系丑未，为杜传。此时德气在内，刑气在外，以举百事，必因妇人斗讼刑伤，耗散家业，或被刑戮大惊，殃及子孙。三月午时，斗系丑未曰天烦。四月二十七日巳时，名地烦。

天祸课

凡四立日占得今日干支临昨日干支，或昨日干支临今日干支，为天祸课。盖立春日木旺水绝，立夏日火旺木绝，立秋日金旺火绝，立冬日水旺金绝。一年之内，只此立春、立夏、立秋、立冬。四立日前一日为四绝。如四立日干支神加绝神干支，或绝神干支加四立干支神，此四时之气，德绝用刑，如天刑时灾，人受其祸，故名天祸。占者动有凶咎，不可妄为。统大过之体，嫩草遭霜之课也。

象曰：“以新易旧，天有灾祸。咎事莫为，身宜谨守。战斗流血，造死丧偶。出行死亡，干谒空走。”如四立金日前一日是火神，相加又发用，占者主火殃或雷震天灾。木日水动，主水灾，或盗贼淫乱。木主屋梁崩折，金主兵戈战斗，土主土瘟墙壁险陷。更乘白虎，主死丧，元武失脱，朱雀口舌，勾陈争斗，带恶杀必有不意凶祸，不出时节九十日也。或四立日值朔望先一日月穷，为四废并，此四绝之日上望见月宿，其凶尤甚。当此之时，不可出行造作等事，犯者大凶，当应大过九三栋挠之象也。

如正月立春甲申日，绝日癸未，寅加癸，为天祸课。

辰

巳

午

戌 酉 辰 卯

酉 申 卯 甲

午未申酉

巳　　戌

辰　　亥

卯寅丑子

《订讹》

天祸，亦名四穷天祸。凡四立日占得今日干支临昨日干支，或昨日干支临今日干支。立春日木旺水绝，立夏日火旺木绝，立秋日金旺火绝，立冬日水旺金绝。四立前一日为四绝。如四立日干支加绝神干支，或绝神干支加四立日干支，此四时之气，德绝用刑，日上日下皆不愿处。如天行时灾，人受其祸，故名天祸。绝神为四时穷日，亦名四穷天祸。

占主动凶，不可妄为，出行死，干谒不见，造葬更忌。如绝神是火，主火灾，或雷霆变异。水主水灾，或盗贼淫乱。木主屋倾，金主兵战，土主土瘟或官司牵累。应验不出节内九十日也。或四立日值朔望先一日为月穷，又为四废，并此四绝之日上，望见月宿，凶尤甚。

《观月经》

四立干上神，分明末日临。此名天祸卦，乖角竟相侵。

立春前一日名水绝，立夏前一日名木绝，立秋前一日名火绝，立冬前一日名金绝。立春之日是甲，甲前一日是癸，癸是水，末日也。甲日占得甲上见丑，是末日临也。主癸课在丑也。立夏之日是庚，前一日是己，己是木之末日。庚日占事，干上得小吉，是末日临也，言己课在未也。如癸丑日立秋，前一日是壬，壬是火绝之日，癸日占得丑上见亥，主壬课在亥也。立冬之日是丁，前一日是丙，丙为金绝之末日也。丁日占事，未上见太乙，是末日临也，以丙课在巳，。此是四立干上神，分明末日临也。大抵天祸四立日干上见昨日天干上发用者是也。

火动烧人死，

若庚之日为四立日，见末日临之又发用，若火神动者，主雷霆逆祸事，天降火烧人。或天中有诧异之事。如庚辛为末日，又火神动者，主此灾祸。

水临劫盗深。

若水动有水灾贼盗，亦是家中浊滥而生凶祸也。丙丁为末日，又得水神发用者，课主贼盗也。

木因梁屋事，

若木动主屋塌梁坠下劄而致死亡之事。如戊己为末日见木神主此灾祸也。

土动为争论。

壬癸日立春得末发用见土神者，主此灾祸也。

金则兵戈乱，闹处起哀声。

如金动主兵戈、刀死、刃伤。甲乙日立春立春时得末发用是金神，主此灾祸也。

四立之日是课妙用，切须熟读记之。

《心镜》

四立日占为百事，切忌干临向绝辰。

立春、立夏、立秋、立冬四立前一日为四绝。前日干临今日干是也。

遇此是名天祸卦，天咎之灾四五旬。

经云：祸不出一节。一节四十五日也。

今日立春当乙酉，昨暮穷冬是甲申。假令乙酉戌时课，乙将临甲害凌人。欲知祸患缘何起，以将推之决是因。白虎死亡元武贼，官事追朱斗勾陈。天空作事主欺诈，若依此法岂遭迍。

天祸，四立日日干临前一日日干上。天寇，分至日日支临前一日日支上。创始值于干绝，旺极值于支离。天祸主九十日，水绝水厄，火绝火灾。虎加病死，元加盗贼。天寇主四十五日，出行遭劫，造屋火灾，骨肉不相保，疫疠必相伤。遇之者上天怒之咎也。

假令甲申旬乙酉日立春子将戌时。

丙 蛇 贵　后　　阴

鬼 申 贵 白元贵朱　戊 未 申　酉　　戌

己　 午天 未丁 申庚

财 戌 阴 丑亥申午　　午朱 中 巳　　亥 元

辰乙　　　　　户酉

父 子 常 亥酉午乙　　巳六 　　　　　子 常

门卯 　　　　 戌辛

辰勾 卯青 寅空 丑 白

寅甲 丑癸 子中 亥壬

天狱课

凡课囚死墓神发用，斗系日本，为天狱卦。盖囚死者，时令囚死之气也。墓者，日库也。我克者为死，克我者为囚，夫死囚发用，主死丧囚禁之事。斗者，辰为罡也。日本者，日干长生位也，若日本强旺生日有救。今日本又遭斗系，不能扶助用神囚死墓葬之气，如天降灾殃，至人罹狱难逃，故名天狱。占者忧患相仍难解。统噬嗑之体，萎靡不振之课也。

象曰：“日用迍邅，刑狱之愆。犯法难解，染病未痊。出行凶也，谋事徒然。兵家大忌，出军不旋。”如用神囚死，俯仰丘仇，斗系日本，或乙日辰加亥孟神，忧父母；加卯仲神，忧同类；加未季神，忧妻子。或带刑杀灾劫，为真天狱。虽有青龙莫能救止。或为魄化，奇系日本，凶祸尤甚。当此之时，不可出行及造作，百事皆凶，则应噬嗑上九何校灭凶象也。然辰为天牢，戌为地网，若罪囚入狱，喜见贵人临辰戌，有履狱录囚之义。更日辰行年得子孙生气，德合解神吉将，为狱清平，则危中有救，忧中有喜，官讼得理，贼围可解，当应九四得金矢利艰贞吉之象也。

如乙酉日春占，未土死气发用，斗罡系亥，为天狱课。

未

子

巳

未 寅 寅 酉

寅 酉 酉 乙

戌亥子丑

酉　　寅

申　　卯

未午巳辰

《订讹》

天狱。发用死囚，斗系日本。日本者，干长生也。我克为死，克我为囚。死囚发用巳主死丧囚系，又是斗罡凶神临日本之上，如天降灾致人罹狱难脱，故名天狱。

占主犯法入狱，病多死，出行用兵，一切造作凶。如用神囚死作日墓，俯仰丘仇者更的。丘乃三丘，天盘见之曰仰见其丘。仇乃克制，下受地盘克，曰俯见其仇也。斗加日本带刑煞灾劫，为真天狱，乃致死之地，虽有青龙莫救。或魄化为用，斗系日本，谓之绞斩卦，祸尤惨。

此课甚凶，主家有人系狱。如将得贵龙常后，又不带灾劫等，变凶为吉。来意主望天恩事。有贵临辰戌，未入狱者遇之，则贵人不得地不能察讼，讼凶。若罪囚在狱，喜见贵人，有履狱录囚之义，更日辰年上得子孙乘生气，德解吉将，为天狱清平，危中有救，讼伸围解。

《观月经》

欲知天狱卦，发用死囚神。斗系加日本，相临犯法人。传中灾劫杀，刑害转生嗔。正墓加同类，灾迷受祸迍。

日本者，亥为甲乙之本，寅为丙丁之本，申为戊己壬癸之本，巳为庚辛之本。斗是天罡，若天罡加日本，又遇死囚神发用，三传逢劫杀灾杀刑害，更本命墓来临日，入狱刑诛，难有出期。或上祖曾遭诛戮者应之。

《心镜》

占课用神当死囚，仰见其丘俯见仇。更值斗罡加日本，

今日长生处是也。

四凶天狱是其由。正月乙酉午时课，小吉临寅故曰丘。

未土是木之墓。

春占土死未为墓，土畏于寅又是仇。

未土被寅木克，小吉与木为仇。

乙生于亥将为本，

乙木生于亥，亥是本父母。

斗系亥当父母忧。

斗柄指亥，故当父母之忧。

临仲己身兄弟患，

斗指仲，兄弟忧。

加季儿孙妻妾愁。

孟亥仲卯季未，亥卯未是木之位也。

登明小吉例难得，如为如木忌逢秋。

秋木死火囚也。

行人不可此时出，百事能知不免忧。

《袖中金》

天狱，用神死囚，仰见其丘，俯见其仇，斗罡加日本，出行百事不吉。欲知天狱卦。

假令七月乙丑日巳加子。

寅

未

子

亥 午 寅 酉

午 丑 酉 乙

戌亥子丑

酉　　寅

申　　卯

未午巳辰

此课功曹加酉，下贼为用。功曹为时之死气，又天罡临亥，是斗系日本。小吉加寅，是正墓临同类。寅为劫杀，未墓又是日刑，占人家凶祸终年者也。

天寇课

凡四离日占得月宿加离辰，为天寇课。盖春分、秋分，卯酉月中，阴阳均分而离。冬至、夏至，子午月中，阴阳俱到而离。四时之中，惟此春分、秋分、冬至、夏至四至前一日为四离，乃阴阳生杀，主盗贼。月宿者，乃太阴躔度之辰，正月初一起室，逆行二十八宿，每日约行十三度，所到之宫辰，为月宿，阴精刑杀，主盗。加此四离之辰，明中为盗，如天降凶寇，殃及于人，故名天寇。占事破坏，多值乱离，统蹇之体，乃时势多艰之课也。

象曰：“阴阳分离，气不得反。盗贼滋生，军兵惰懒。病者即亡，孕妇当产。出路死伤，婚姻拆散。”如月宿加离辰发用，祸事尤速。乘元武勾陈作游都盗神，定主盗贼，来则必战。或乘虎作鬼劫，为真天寇，其凶尤甚。此进出行市贾，主劫盗丧亡，百事不遂，则应蹇险在前也，其道穷也凶象。若占人年命见月宿加离辰，必己身欲为盗来问也。故月宿值太阳，日月并，主盗贼露，为败寇，当应蹇见险能止，大人济蹇之吉象也。

如癸卯日春分，离辰壬寅，月宿在辰，加寅，为天寇课。

亦非发用。

未

酉

亥

未 巳 巳 卯

巳 卯 卯 癸

未申酉戌

午　　亥

巳　　子

辰卯寅丑

《订讹》

天寇。分至日占得月宿临离辰，春分、秋分，阴阳均分。冬至、夏至，阴阳俱至。分至前一日为离，乃阴阳离拆，盗生盗杀之时。月宿详见二烦课中，即正月起宝宝室，二月起奎等是也。逢奎井张翼氐斗皆重留一日，数到四离日，若是月宿加之，当主寇盗。假如八月初五日丁酉秋分，辰将酉时占事。初一角、初二亢、初三氐、氐该重留一日，初四仍在氐，初五房。房宿在卯，申为离辰，而卯加之，是离辰上望见月也。月乃金水之精，主刑杀，又乘四离盗气之辰，如天降凶寇，殃及于人，故名天寇。

占主凡事破坏，多值乱离、盗猖、兵败，病者死，孕妇即产，是女而凶，出路死伤，婚拆散，营造见火灾，谋望不成，一动即有生分死别之象，虽有救神莫解，惟居家守静可也。月宿临离辰，不在课传亦凶，发用更甚。乘无勾作游都盗神，盗必来，来必战，乘虎作鬼劫，为真天寇，凶尤甚。此时不可出行市贾，主劫盗丧亡。若占人年命见月宿加离辰，必己身欲为盗来问也。或月宿值太阳，日月并明，主盗贼败露，为败寇。

《观月经》 四离见月宿 离神地盘上看 月宿天盘上看

分至四神上，蟾光月正临。

分至者，即春分、秋分、夏至、冬至四辰也。如二月初二日春分是丁卯，先一日是丙寅。初五日卯时占，从奎数至昴为初五，酉是月宿，用戌将加卯时，寅上得酉，是蟾光月正临也。凡此四日有之。

名为天寇卦，百祸俱来侵。

四课日辰上，得月宿太阴之星，举百事皆凶。

夫妻有离拆，君臣义不深。

主夫妻别离，君臣失义也。

传中虽有救，父子泪淋淋。

主离别失财、破散，为四离课也。

假令寅日春分卯时占，寅上见离辰太阴，更得金神发用，即凶卦也。

假令午日夏至得巳为离辰，值月宿加午，更得水神发用者，以凶断之。

假令申日冬至，将得未作太阴加申，更得火神发用，即凶也，其灾害所主大概与天祸同。

《心镜》

阴阳生杀言分至，

阳至主生，阴至主杀。春分阳气，盗杀在卯，故榆荚落。夏至阴气，盗杀在午，故菁麦死。秋分阳气旺，杀在酉，故麦生。冬至阳气初生，杀在子，是根本，故兰菊生，萌芽动。此四者名曰朝气不得久立也。

前之一日是离神，假令春分今日卯，离神昨日乃居寅，占时月宿在寅上。

月宿营在二烦之卦注定。

详其多少悉殃人，月是积阴为杀气。离上逢之天祸迍，非是行人去遭劫，即是修营害其身。

要知心月狐在卯，危月燕在子，张月鹿在午，毕月鸟在酉，遇此乃真月宿也。

天网课

凡课占时与用神同克日，为天网课。盖时为目前，用为事始，时用既为日鬼，如人举目见天网，故名天网。占者凡事不能踊跃登高致远。统蒙之体，乃罗网在头之课。

象曰：“天网四张，万物尽伤。产孕损子，逃亡遭殃。战有埋伏，病入膏肓。先凶有救，后获吉祥。”如占时与用同克日干，为天网。又天网正月起亥，逆行四孟。天刑煞春酉、夏子、秋卯、冬午。又天网辰也，地网戌也。入传凶甚，主官灾口舌难消，出军被围难出，则应六四困蒙吝之凶象。若末传及年命有救神克初传，为解网，反凶为吉，则应蒙九二子克家吉象也。

如庚辰日午时辰将，午加庚，用时俱克日，为天网课。

午青

辰六

寅蛇

后 蛇 六 青

子 寅 辰 午

寅 辰 午 庚

卯辰巳午

寅　　未

丑　　申

子亥戌酉

凡日辰前一位为之天网杀，对冲为之地网杀，并日辰年命发用者，为之罗网格。若遇丁马主官灾厄难。更以神将言其吉凶，再论末传年命有救神克初传吉。

如甲寅日辰将酉时，用酉俱克日，并日前冲位为罗网格。

酉

辰

亥

后 勾 玄 朱

午 亥 辰 酉

亥 辰 酉 甲

子丑寅卯

亥　　辰

戌　　巳

酉申未午

《订讹》

天网，时与用神俱克日。时为目前，用为事始，二处既皆日鬼，则至近之处先有所阻。如人举目见天有网，故名天网。

占主动见阻滞，不能踊跃登高而致远也。孕损子，战有埋伏，病在膏肓。金鬼主斗讼、疾病，水鬼忧女子病或讼，木鬼斗讼、钱财、毁伤，火鬼主火灾、惊恐、经官、对吏，土鬼争讼田地、坟墓事。传遇三煞，定主官灾。又遇灾劫，谓之入网。旺相克囚死，谓之天网四张，万物尽伤。与天网正月起亥，逆行四孟。天刑春酉、夏子、秋卯、冬午。并或天罗辰也。地网戌也。入传，凶甚，主官灾口舌难消，行军被围难出，若与天狱死奇并必死。

此课凡占凶，惟利田猎、行刑、追逃、捕盗。或日与中末及年命有子孙及冲破克鬼者为解网，反凶为吉。

《观月经》 正月庚子日午时值此

时用俱克日，百祸竟相逢。事多争斗竞，人伤祸必从。传中灾劫杀，犯法的难容。颠狂偏僻病，免得法场凶。

假令六月乙酉日酉时次客占，月将用大吉加酉，一课申乙、二课子申、三课丑酉、四课巳丑，传送为用，申乃六月劫杀，带灾杀亦相气发用，传送克乙干，酉是死囚气，十一月将申入墓因斗而亡，虽有青龙，入墓难救，是大凶。

《心镜》

用起并时同克深，天网四张被灾临。

经云：天网四张，万物被伤。

庚辛占值日中课，火作初用火克金。

用神得火与时同克日。

甲乙申时得传送，他皆仿此例须寻。问其忧事缘何发，消息天官解客心。

天网发用，与正时同克日。天网四张，万物尽伤。动作过度，以遇天爨。若更三煞入传，定主官灾，虽有解神吉将，亦不能免其咎，惟畋猎、追亡、捕盗利耳。

天罗地网卦

日前一辰天罗真，对冲名为地网神。发用行年支干上，官灾病厄是其迍。朱雀火殃白虎病，螣蛇忧梦怪惊人。

《订讹》

罗网，日前一位为天罗，罗之对冲为地网；又日前一位为天罗，辰前一位为地网，前位神覆盖遮隔不得出头，故名罗网。

占主身宅俱不便利，病危官灾，谋为多拙，遇丁马更凶。

此课得年命冲破罗网之神为有救。

魄化课

凡白虎带死神死气临日辰行年发用，为魄化课。盖虎乃凶将，乘旺相气受制，不能为害，若遇死神死气及时囚死之神，则为饿虎，定是伤人，如魄神受惊，化而飞散，故名魄化。死神，正月起巳。死气，正月起午。俱顺行十二辰。其神乘虎克日，占忌己身之灾，克辰，门户之灾。统蛊之体，乃阴害相连之课。

象曰：“人身丧魄，忧患相仍。病多丧死，讼有忧惊。产孕伤子，征战损兵。谋而招祸，切莫远行。”如日墓乘虎，或魁罡作日墓，带死囚神发用，为虎衔尸，极凶。或在年命又为日鬼，乃自己丧魄，动则自寻死也。或日墓虎鬼临干，主身受殃且凶速速。日墓虎临支克支，宅有伏尸作怪，或有形响。虎在阳忧男，在阴忧女。上克下及日，外丧。下克上与辰，内丧。或人年在魁罡蛇虎之下，无冲克救解，决有身主死亡之殃。当应蛊虫在器，六四往见吝之凶象。若虎临鬼门，虎阴神制虎，日辰年命处有冲克，及吉神救解，为魄化魂归，先忧后喜，则应上九高尚其事之吉象也。

戌白

酉常

申玄

玄 常 常 白

申 酉 酉 戌

酉 戌 戌 壬

辰巳午未

卯　　申

寅　　酉

丑子亥戌

《订讹》

魄化：白虎乘死神死气及囚死，临日辰行年发用，又曰墓乘虎作鬼加日亦是。死神，正月起巳。死气，正月起午。俱顺行十二辰。虎乃凶神，乘旺相自贪其旺，或受克制，皆难为害。若遇死神死气，及时令囚死，则为饿虎，定是伤人，如魄神受惊消散。故名魄化。

占主凶病者死，无病亦有病讼忧惊，孕伤子，战损兵，谋为招祸，远行更忌。如日墓作鬼乘虎，或作魁罡带囚死发用，为虎衔尸，更凶。若在年命上，主自寻死。并金神三杀、血支、血忌，主刀下身亡。或木神天河地井相迫，必是自欲投水溺死，或为悬索勾绞主自缢死。大抵虎克干防身，克支防宅。上克下外丧，下克上内丧。若在阳忧男，在阴忧女。如二月甲戌日课得戌甲、午戌、午戌、寅午，三传戌午寅，将得虎乘天上死神迫日辰，必有死丧事。午为阳，忧男子。下克上，内丧。又如六月壬戌日，课得戌壬、酉戌、酉戌、申酉，三传戌酉申，将得虎乘地下死神迫日辰，必有死丧事。戌为阳，忧男子，上克下，外丧。

此课十分凶，若贵临鬼门，日辰年命得吉神，虎被冲克，为魁化魂归，先忧后喜。

《观月经》 名旱苗无雨

白虎乘死神死气临日辰、行年，主有灾殃，病者不苏。

死囚为白虎，来临日用由。魄化魂消散，死亡病者愁。行年同位上，患者命难留。细意看年用，凶神祸病尤。

假令正月癸巳日寅时占，戌加癸为发用，上克下，白虎乘死气来克癸水，三传又见天罗日之正墓也，将是螣蛇，此卦有死亡之事。若人行年至丑必凶。依元首卦推之，万无一失。

鬼戌白

鬼未阴

鬼辰蛇

空 六 阴 白

亥 寅 未 戌

寅 巳 戌 癸

贵

寅卯辰巳

丑　　午

子　　未

亥戌酉申

白虎西方本是金，性专刑杀忌加临。若遇死神相会合，日辰年上见灾侵。遇此即名魄化卦。假如无病也昏沉。二月寅时甲戌日，胜光为虎是其阴。

甲上天魁，戌上胜光，是甲之阴神。

死神正巳二居午，

死神正月在巳顺行十二。

止怕相兼作害深。

虎为死神兼之相逼也。

六月未时壬戌日，天魁乘虎又加壬。六月死神来至戌，下逼行年依此行。贼上为内下克外，阳为男子女为阴。行年若遇魁罡立，身须逢害必加迍。

用在阳忧男，在阴忧女。上克下为外丧，下贼上为内丧。行年在魁罡，月下自丧身躯也。

《订讹》

丧魄，正月未、二月辰、三月丑、四月戌，周而复始。加人行年或日辰发用。四土凶神能丧人魄，故名丧魄。

占主病将死，壮健亦衰。

飞魂卦

游魂来加年日上加行年、日辰上，用起兼之恶将并。但是飞魂魂不定，行逢鬼魅祟神惊。若问杀居何所在，顺行正月起登明。

《袖中金》

飞魂丧魄，魂属阳，魄属阴。二者聚散去来之神。若于日辰行年上见者，壅滞魂魄之往来。若更值天乙逆行，白虎入传，三传隔角不见生气，健者忧衰，病者忧死。

《订讹》

飞魂，正月起亥，顺行十二宫，加人行年或日辰发用，令人魂有飞扬千里之象，故名飞魂。

占主夜多凶梦，鬼祟相侵，恍惚不宁。

三阴课

凡天乙逆行，日辰在后，用其囚死，将乘元虎，时克行年，为三阴卦。盖贵人逆治，日辰在后，阴气不顺，一也；用神囚死，动作无光，阴气不振，二也；将乘元虎，时克行年，阴气不利，三也。此三者暗昧幽晦，故名三阴课。占者凡事不能，多有晦滞。统中孚之体，乃群阴当恶之课。

象曰：“动作困苦，百事沉沦。见官屈伏，占病多迍。仕忧禄位，男忌婚姻。求财破散，孕主女娠。”如日辰三传始终囚死、带墓，时克行年，最凶。主公私事皆不成。或丧魂游魂，五鬼伏殃，诸煞并临，其祸尤甚。丧魂杀，正月起未，逆行四季。游魂杀，正月起亥，顺行十二辰。天鬼伏殃杀，正月起酉，逆行四仲。其杀并临日辰年命，占病必死，行兵多败，谋为及占家宅，主家破人离，百事凶殃，宜禳之。则应中孚六三得敌或鼓或罢，或泣或哥之凶象。六处有救解神，末传旺相，则九二鸣鹤在阴，其子和之之象也。

如正月癸丑日卯时子将，占人申命，行年在丑，天乙乘巳加申，逆理天乙，日辰在天乙后，戌为死乘白虎凶将加癸为用，卯时属木，克人年丑土，为三阴课。

戌白

未阴

辰蛇

阴白阴白

未戌未戌

戌丑戌癸

贵

寅卯辰巳 命

丑　　午

子　　未

亥戌酉申

年

《订讹》

三阴：贵人逆治，日辰在后，一也；发用传终，各带囚死，二也；将乘元虎，时克行年，三也。三者俱主暗昧无光，幽阴之象，故名三阴。

占主暗滞沉沦，见官屈伏，病多迍，名位失，财破，婚无就，孕生女。如日辰发用带墓，鬼克行年，最凶。公私事皆不成。或丧魂、游魂、天鬼诸煞，占病必死。

此课主凶，然六处有救解，末传旺相，反之。

附：课传中六阴俱备者，名六阴课。利私谋，不利公干。昼传夜迷甚。

《心镜》 又丘墓临日辰亦曰三阴

天乙逆行为不顺，元白二神居日前一阴。用中囚死复相克用神囚死，神将相克日二阴。，时贼行年凶有残占时克行年为三阴。三阴任汝能行履，卦主精神入墓间。百事总乖家业散，纵使登科位不迁。

日辰见元武白虎为一阴，日辰在天乙后为二阴，用神囚死为三阴。

《袖中金》

天乙逆治，元白立于前，大旺克初，日辰囚死，正时克行年，名曰三阴。为悔为否，为杀为消。凡事屯蒙，健人失志，喜事反凶。

《订讹》

四逆：用吉终凶，一也；用旺终衰，二也；天乙逆行，三也；传入天乙后，四也。四者皆属拂逆，故名四逆。

占主事体隔绝，有头无尾，志意不遂，妻奴不顺。

龙战课

凡卯酉日占，卯酉为用，人年立卯酉，为龙战课。盖卯月阳气南出，万物生；阴气北入，榆荚落。酉月阳气北入，万物凋；阴气南出，麻麦生。此阴阳出入之位，刑德聚会之门，时气分离，不可复合。如卯日占课，遇卯为用，人年复立卯上。酉日占事，逢酉发用，人年并立酉上。此阴气主刑杀，阳气主德生，其体如龙，一生一杀，相战于门，故名龙战。主占事疑惑，反复不定，统离之体，乃门户不宁之课也。

象曰：“合者将离，居者将徙。欲行莫行，欲止莫止。出路迍邅，求婚莫娶。胎孕不安，财物弗聚。”如三传入三交课，主贼来必战。游神（春丑、夏子、秋亥、冬戌。相加，主行人必来，求财不得，占病反复，占官改动。或夫妻年立其上，主室家离散。兄弟年立其上，主争财异居。将得天后，事起妇女。乘蛇虎元，尤加惊恐。事宜决断，进退不能，南北俱凶，纵有吉神将，不免其咎，当应离九三大耋之嗟凶象也。

如丁卯日辰时戌将占，卯加酉发用，人年立卯地，为龙战课。

卯常

酉朱

卯常

常朱勾阴

卯酉未丑

酉卯丑丁

阴

亥子丑寅

戌　　卯

年酉　　辰

申未午巳

《订讹》

龙战：卯酉日占，卯酉上神发用，行年卯酉更的。卯月阳气南出，万物生，阴气北入，榆荚落。酉月阳气北入，万物凋，阴气南出，麻麦生。此阴阳出入，刑德聚会，其体如龙，一生一杀，相战于门，故或龙战。

占主疑惑反覆，门户不宁。出忌南行，入忌北行。合者将离，居者将徙。欲行莫行，欲止难止。婚阻，孕不安，财不聚。如传入三交，贼来必战。游神并，行人来，病反覆，官改动。或夫妻年立其上，主室家离散，兄弟年立其上，主争财异居。将得天后，事起妇人，乘蛇虎元，犹加惊恐。

《观月经》

日辰是卯酉，所临作用神。名为龙战卦，进退事逡巡。

凡卯酉日占事，行年在卯酉上，又遇卯酉入传，卯酉上发用者，是龙战卦。其余日卯酉上发用者，亦是龙战卦也。

父子难同室，夫妻亦不亲。

若是仲日神位发用在卯酉上，主分离之事也。

分财争内外，论盗在比邻。立秋乙卯日，辰时发用神。天罡临卯上，发用正含嗔。

假令乙卯日巳将辰时占，一课巳乙、二课午巳、三课辰卯、四课巳辰，取辰加卯下贼上发用，是天罡在卯也。

人年立卯酉，正是涉迷津。

人行年本命立卯酉，得此卦其人应涉迷津也。

《心镜》

龙战元黄二八门，春生秋杀决于分。

二月建卯，春分，生万物。八月建酉，秋分，杀万物。卯是日出月入之门，酉是日入月出之门。但遇卯酉日占事，用起其上，或人行年本命立卯酉者，则用此卦也。

燕至燕归离会兆，雷发雷收见潜因。

二月元鸟至，以象会。八月元鸟归，以象离。二月雷乃发声，龙见德。八月雷始收声，龙潜形，应离会之象。

如今卯酉日占事，行年用起立斯辰。

卯酉日占，或行年本命在卯酉上，或用神在卯酉上，是龙战卦也。

刑德两途俱合此，

二月春分生万物，主德复有杀气，盗刑而榆荚落。八月秋分杀万物，主刑复有德气，盗施而蒜麦生。故曰刑德两途俱合此也。

出南入北忌遭迍。行人进退心疑贰，兄弟乖张妻不亲。

《袖中金》

卯酉日占事，卯酉上发用，名曰龙战卦。卯酉，天之私门，生杀有限，分社有期。雷动龙奔，示其有战。主人心疑惑，进寸退尺，动有乖离之象。

假令立秋乙卯日巳将辰时占，天罡加卯发用，凶。若行年又在卯酉者尤凶。

辰勾

巳青

午空

青 勾 空 青

巳 辰 午 巳

辰 卯 巳 乙

午未申酉

巳　　戌

辰　　亥

卯寅丑子

《曾门》

二八门上一为发用，欲行难行，欲止难止。人年立之，或分或异。刑德集聚，俱合于门。天地解离，不可复合。

《定章》曰：二月建卯，出万物之门。八月建酉，纳万物之门。日出卯，月生酉，此皆日月所游，万物所从。故曰卯酉之辰为二八之门。用起立此，占人欲行不得行，欲止不得止，以象刑德，俱合于门。生者东南，入者西北。人年立卯，卯日占事，用起卯上。或人年立卯，以酉日占事，用起酉上。以此占人，动摇不安。夫妻年在上，室家分绝。兄弟年立之，争财异居。以应刑不应德。合者将离，居者将徙也。

丁卯日戌加卯用，年在卯上，曰二门。是欲行难行，欲止难止。主室家分离，兄弟异居也。

死奇课

凡斗罡系日辰阴阳发用，为死奇课。斗罡者辰也，盖天罡为死奇凶恶厌翳之神，死囚带杀，所在者殃。如罡加四课之神，主死亡奇怪之事，故名死奇。月为刑奇主刑杀，占者咸凶，故主病疾忧患。日奇为福德，主奸盗并息，反凶为吉。统“未济”之体，忧中望喜之课也。

象曰“辰为天罡，刑狱之曜。疾病死期，征战凶兆。论讼被囚，干贵失靠。婚嫁出行，祸患自招。”如带日鬼日墓，灾劫恶煞相并克贼，及乘白虎，为必死之兆，大凶。更临岁月之上，为三死课，祸尤凶。经曰“三者尽伤，岁必受殃。”此天罡临日，旬内忧；临辰，月内忧；临岁，岁内忧。孟忧二亲，仲忧己身，季忧妻奴，当应未济初六濡其尾吝之凶象也。若旺相德合相生遇吉将，或六处有冲克救神及日奇，反吉。辰为月将尤美，为死奇回光，除祸为福，则应六五，有孚吉象也。

如甲子日丑时巳将占，辰为天罡，加子为用，死奇课。

辰元

申青

子蛇

青 元 六 白

申 辰 戌 午

辰 子 午 甲

酉戌亥子

申　　丑

未　　寅

午巳辰卯

《订讹》

死奇：天罡发用，月行度到角亢之分，或月宿临太岁，日辰皆是天上日月星三奇，天罡星宿为死奇，月宿为刑奇，日宿为德奇。盖白昼万物光辉，夜则鬼神不潜，奸盗为害，所以日主德，月主刑，星主死也。日宿即月将是也；月宿乃月躔度。天罡太阴同见，六处有月将照之，谓死奇回光。只有太阴刑奇单见，亦主病患。而又天罡恶神并，且无月将救援，定主死亡奇祸，故名死奇。

《观月经》

式加死奇卦，天罡日月论。死亡推斗下，忧患月中陈。日至能除祸，诸家卦备均。

所生为父母，同类兄弟亲。墓处论妻妾，三奇推苦辛。斗临遭死损，月至忧患频。日到灾殃散，思量卦有神。

如甲乙，亥为生，寅卯为类，未为墓是妾。如丙丁，寅为生，巳午为类，戌为墓。戊己，巳午为生，四季为类，辰为墓。庚辛日巳为生，申酉为类，丑为墓。壬癸日申为生，亥子为类，辰为墓。

《心镜》

天上三奇日月星，日为福德月为刑

三奇皆灵奇也。日为福德者，日出则奸盗止，鬼神潜，恶兽伏，病者愈，故为福也。月为刑者，月夜曜也，则奸盗不止，鬼神不潜，恶兽不伏，病则剧，故主刑也。

星是死奇为北斗，更互加之各有灵。

星是死奇，为北斗星也。星斗之光不及日月之曜，处暗之中奸盗不止也。

加孟所生忧父母，临仲为身及弟兄，季上见之妻与子，看其臧否与谁并。

假令今日丙丁，斗加寅，为孟，所忧父母；临午为仲，所忧己身及弟兄；临戌是季，为妻子奴婢。寅是火生，午是火旺，戌是火墓。他例此看，何奇加何位即可知之。

日主旬中辰月里，

奇加日，吉凶在旬内。奇加辰，吉凶在月内。遇奇则吉凶有应。

岁上一年之内程。

奇在太岁，吉凶在一年之内应也。

星月独临当死患，

星奇主死、月奇主患。

其中日照免危倾。

星日之奇虽主凶恶，若日辰太岁上或有日奇，则星月不能为灾殃也。盖日出则星月没故也。日奇者，月将也，是太阳故曰日宿。月奇者月宿也，是太阴，是二十八宿值日发用也，亦如二烦卦论也。

《曾门》

三光媞媞，更立三奇。斗为死亡，月为忧患。日为福德，孟为二亲。仲为己身，季为妻子奴婢。谓斗系之，忧死亡。月照之，忧疾病。日加之，有喜庆。日，太阳也，日加年，虽见斗月，即免凶忧。日为旬期，辰为月期，岁为年期。三者不伤，岁中无殃，三者尽伤，岁中受殃。谓斗系今日日辰，及岁辰也。

《定章》曰：日月星谓之三光，悬象着明为媞，若今日日月及斗并见，应天三奇。斗为凶神也，所系者死。月为刑气也，所临者忧。日为福德也，则能救之。所生为孟，所旺为仲，所死为季。

如甲乙日亥为所生，卯为所旺，未为所死。斗月临孟忧二亲，斗月临仲忧己身兄弟，斗月临季忧妻子奴婢。

《订讹》

死绝，日之死乡又加死地之绝乡发用。如甲日午加亥发用是也。甲木死在午，午火绝在亥，故名死绝。

占主纪纲紊乱，壮者病，病者死，百事衰微凶败。

灾厄课

凡丧车、游魂、伏殃、病符、丧吊、丘墓、岁虎发用者，为灾厄课也。盖丧车一名丧魂，正月起未，逆行四季。为恶鬼临门，主病疾忧死，妇人产厄，非病有危。游魂，正月起亥，顺行十二辰。为鬼祟、妖怪、不详，主精神惊恐，病患凶灾。伏殃者，正月起酉，逆行四仲，为天鬼煞。主殃祸所侵，伏兵杀伤。病符，旧太岁，临支克支，主阖家病患。并天鬼是疫，并白虎死丧，甚凶。或临干支旺相，带日财贵人，即宜成合残年旧事。丧吊，岁前二辰为丧门，岁后二辰为吊客。若全加支干或年命发用，主身披孝服。或并死气绝神，白虎临身，吊客入宅，主自身死亡，致宅人挂孝。白虎，岁后四神并旬虎临日辰凶。并鬼，病不可疗。五墓者，金丑、木未、火戌、水土辰。主死丧病元。三丘，库墓冲位。并虎雀丧门，有葬埋事。临丑有墓田事。或丘墓入传，季神逢丁神，将凶，主恶祸官病，凶灾最速。此凶杀灾殃危厄，故名灾厄。统归妹之体，乃鬼祟作孽之课。

象曰：“家门厄会，妖孽为害。疾病死亡，财喜破坏。婚孕多凶，征战大败。行人不归，访人不在。”绝神，如申子辰用巳类，取水绝在巳也。亦为墓门，为女灾，为劫煞，主孕凶，宜了绝旧事。血支，每月闭也。血忌，正丑二未三寅申，对位顺数。忌针刺。并天空沐浴为产。血支血忌为破胎神，临产宜见。胎神，绝前一位。羊刃，禄前一位，主兵刀血光。或值日用囚死，凶将并诸丧车恶杀，大凶。或青龙作日鬼，为幸中不幸，则应归妹征凶无攸利之象。若病符女灾，虎墓囚死，日辰年命有冲克，及天地医救解，凶散为吉，病可疗。或白虎作长生，为不幸中之幸，则应初九跛能履征吉之象也。

如亥年正月将，乙亥日卯时占，未为丧车，春占死气，加亥乘虎，亥年未为岁虎，曰灾厄课。

未白

卯六

亥后

六白常贵

卯未申子

未亥子乙

丑寅卯辰

子　　巳

亥　　午

戌酉申未 白

六壬大全卷九终

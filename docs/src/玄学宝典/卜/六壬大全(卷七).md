---
title: 六壬大全(卷七)
editLink: true
---

## 《六壬大全》巻七 课经集（一）

元首课

凡一上克下，余课无克，为元首课，象天。如君克臣，必顺其正，无乱动反常之理。为九宗之元，六十四课之首，故名元首。君占则有伊尹之臣，臣占必遇唐虞之君；常人占之，万事顺利。大哉元首，元亨利贞，首出庶物，万国咸宁，统乾之本，乃元吉第一课也。

象曰：天地得位，品物咸新。事用君子，忧喜俱真。君臣和合，父子慈亲。婚谐鸾凤，孕育麒麟。用兵客胜，论讼先陈。市贾出色，各利超群。官职首擢，柱石元勋。门庭喜溢，利见大人。

如日用神年命值旺相气，乘吉将，更逢富贵、龙德、时泰、三光、三阳、官爵、高盖吉课，有一助之，则有乾之九五“飞龙在天。”云龙风虎相从，大人之象也。

如甲子日卯时子将占，寅命，行年在未，一上克下，午加酉为用，曰元首课。此必正月仍用子将也，不然，发用何言旺相？

午 龙

卯 朱

子 后

龙 常 虎 阴

午 酉 申 亥

酉 子 亥 甲

寅卯辰巳

丑　　午

子　　未

亥戌酉申

此课子孙乘青龙发用，主文职，占子孙及本身前程、家宅事。他日父子均登高品官爵，儿子于午年发科，未年及第，屡于寅午戌旺年月转官。本身见任，寅年应诏，官由词馆，屡于己丑年月转迁。家宅吉利，招女聪俊，配武弁崇勋，多益母家。惟朔望弦晦日忌，此课为天烦课也。

解曰：盖此课午加酉为元首，主首擢，利见大人。三传午为天马，卯为天车，子为华盖，为高盖乘轩，主公卿之贵。

日辰用神旺相，吉将在中，为三光，主加官进爵，庆贺之荣。

又青龙主文书，甲木以火为子，值旺相气，上乘青龙，午上遁得庚金为官星。行年未上，辰乘六合，亦为儿，主子求官。午岁火旺，上见卯木相生，乘朱雀，主文字发科。未岁上见辰为亚魁，乘吉将，主及第佳兆。火为威仪，主礼部。午数九，龙数七，庚数八，主五十四年。火数二，主极品高官，尚书之位也。

一阴二阳，以卯属阴为主，乘朱雀为文明，甲日为本身，值此旺相气，主见任干求官职。甲上亥为长生学堂，为天诏，主应诏，官由词馆。卯数六，午数九，主十五年象首擢，旺气数倍，主师傅极品之贵。

卯为羊刃，属肝木，主风疾。

末传为归结，子数一，月将天后为恩泽，主乞求休时有加一品之恩。子与天后九数相乘，主寿得八十一。

支为家宅，子上见酉，主招女，乘太常吉将，主聪俊配武弁，相生主益母家也。

如四月丁丑日子时申将占，巳加酉为用，曰元首课。

巳 常

丑 勾

酉 贵

常 贵 朱 空

巳 酉 亥 卯

酉 丑 卯 丁

丑寅卯辰

子　　巳

亥　　午

戌酉申未

此课昔越王有郑妃当诞，召范蠡占之，以月将申加子时，得一上克下，巳加酉为用，上是旺火克下死金，上强下弱，矿决主生男。如秋占火囚气，课皆阴，则未然也。

如乙酉日，巳加酉为发，一上在钙为元首课，巳岁占，则吉凶应在一岁之人。若正月建寅，用起功曹，则事应正月之内。丙子日立春，用起太乙神后，则事应半月之内。甲子旬内起神后，则事应十日之内。庚申日寒蝉鸣，用起传送，则事应五日之内。日应日，时应时。旺气发用，主干求官职；相气经营货财；死言丧教；囚主刑讼；休主疾病；墓主淹延；诸课应验，同此推断。

又于亥日未加亥，乙未日卯加未，丙申日卯加戌，壬寅日巳加申，辛酉日午加加申发用之类，则为元首。六壬总计七百二十课，内合元首课凡一百一十五，举此数课为例，则余课可推矣。

《订讹》

元首一上克下，以尊制卑，大顺之征，为诸课首，故名元首。

占主天地得位，品物咸亨；事从外来，起男子；忧喜皆实；臣忠子孝，婚谐谋遂；孕生男，兵讼先者胜；贾人获利，官职首擢，利见大人。如日、辰、年、命、发用、正时六处，值旺相，乘吉将，更逢富贵、官爵、三光、三阳等吉课，士人贵显不可言。

此课大象，顺利十分，然或得凶神恶将，三传不顺，反主下顺上而上不从。又如一上克下，而上休囚死气，下却旺相、德合、岁月建，反主上虽制下，而下不受制，未可执一也。

《观月经》 名月未圆

课中一克下，元首卦本宗。元者长也，首者初也，上克下者，诸卦之长也。起岁年华问，本岁发用，其吉凶应岁内也。假令太岁在寅，其将勾陈，主一年内争讼田宅也。逢蟾月里寻。蟾者，月之名，十二月斗建是也。假令正月斗指寅，以功曹发用，吉凶在一月内必应也。传辰旬内应，假令正月甲子日午占，第二课子加未为神后，为辰发用，其吉凶不出十日必应也。值日目前辰。假令今日甲子，以甲为日，课中功曹发用，其吉凶当日应也。气动蟾分体，蟾者，一月之数也。体者，全之数也。分体，半月之数也。气动者，二十四气之首日为发用，每气十五日，假令丙子日立春之节，四课之中，用起神后，其吉凶庆在半月内也。假令丙子日立春，第五日庚辰子将卯时占，太乙加申上克下为用神，初传勾陈，主财物、田宅、斗讼、官灾不出一气之内也。巳火发用，即立春丙子日期也。候来旬折身。候者，七十二候也。旬者，十日也。每一候五日。折身，折披一旬之数也。

假令七月初一日寒蝉鸣为候，是甲申，第二日乙酉寅时午将占事，三传申子辰也，传送加乙，一上克下，其吉凶应在五日内也；或用起功曹，亦是。诸卦从此起，万类若通神。凡七百二十卦皆类此卦断之，取年月日时为应期。明五行之奥义，通万事之正理，如神明也。旺气言官职，春木旺，夏火旺，秋金旺，冬水旺，四季土旺。如春月戊己日占事见木神发用，克今日干，君子有官职，小人争财官事。若传入三光、三阳、三奇、六仪，洒可例断官事也。妻财相气论。凡春火相，夏土相，秋水相，冬木相，四季金相。假如春月壬癸日占事，见火神发用，为妻财，主南帛事动。若不是妻财，则不可以财帛一例断之也。死言丧者起，春土死，夏金死，秋木死，冬火死，四季水死。凡死气为用，乃丧亡之事。更与自克日的应。假令春月壬癸日发用土神克今日干也。

囚动见官刑。春金囚，夏水囚，秋火囚，冬土囚，四季木囚。凡囚气动者，更克日为官鬼也。假令春月甲乙日占，申酉发用，乘凶将，主官词刑伤也。休气忧病患，春水休，夏木休，秋土休，冬金休，四季火休。凡占休气动，主疾病灾患也。诸家卦备陈。得旨从天降，不误后学人。诸卦用元首五行旺相死休囚断之，君子得五行之旨趣分明，神报吉凶祸福，人事、物类、数目、远近、应期皆同天降也。

《心镜》

四课之中一克下，卦名元首是其格。臣忠子孝皆从类，忧喜因男非女人。上克下，事起于男子也。上即为尊下卑小，斯为正理悉皆真。官词先者皆为胜，后对之人理不伸。上克下利为客，争讼先起是客，后诉者是主。

《袖中金》

元首卦，尊制卑，贵制贱，占事多顺，忧喜皆实，皆以神将吉凶。凡事宜先，事起男子。然就以神将支干四时，以休旺年命三传推测，乃见吉凶。如一上克下为用，而上休囚死气，下却旺相、德合、岁月建，乃下返胜上。如正月甲寅日日上酉加之为用，虽是元首，奈酉金囚气，甲寅乃日建支辰，为日德禄，又旺气，下既得势，必不受制，则尊卑不顺，反乱之道也。如《心镜·占孕歌》曰：“用神克下生男子。”若执此例，不以上下胜负推之，第恐有误。昔越王有郑妃当产，于四月辛巳日子时，召范蠡占之，月将占加子时，用得巳加酉上克下，是旺火克死金，此上强下弱，故生男也。如秋月占得此课，则不然矣。切在参详，不可执一也。

重审课

凡一下贼上，余课无克，为重审课。象地，事逆，以下犯上，如臣诤君，不敢擅为，必再三详审定计而后入，故名重审。积善者庆，积不善者殃。君子占之，利有攸往。至哉重审，含章可贞，或从王事，无成有终，统坤之体也。

象曰：顺天厚载，柔顺利贞。一下逆上，岂无忧惊？贵顺福至，贵逆乱兴。事宜后起，祸从内生。用兵主胜，受孕女形。诸般谋望，先难后成。

如初传墓绝，末传生旺，灾祸自消。生旺传墓绝，不吉；墓绝传生旺，吉。初传克末凶，末传克初吉。或逢龙、常、阴、后、六合吉将，生气、解神、天德、月德、天喜、德神、合神吉神得一在末传，可化凶为吉。君子厚德，中道而行，则有坤六五“黄裳，元吉。”之象也。

如四月丙戌日巳时申将，子命行年在酉，申加巳一下贼上发用，为重审课。四月如何申为相？取用长生也。

申 六

亥 贵

寅 玄

辰 丑 亥 申

丑 戌 申 丙

申酉戌亥

未　　子

午　　丑

巳辰卯寅

断曰：此课申为相气加巳，妻财乘六合为用，主谋为利禄事。中传官鬼乘贵入亥，为天门，主以财纳官的京职。末传父母乘玄武，主发财能发身。三传递生日干，大吉，决主上人举荐，终始成就高贵。为子求官，亦不免用财取贵。用起孟神，传入四孟，为玄胎。戌支为妻，上见丑为丙火之子，申财亦为妻，乘六合，亦为子，为天喜，为妻怀孕，课象弄瓦。中传属阴为主，阳包阴生女也。

乙亥日辰时酉将占，申命，行年在亥，寅加酉一下克上为用，曰重审课也。

寅 阴

未 龙

子 贵

酉 辰 寅 酉

辰 亥 酉 乙

戌亥子丑

酉　　寅

申　　卯

未午巳辰

此课李司马占，旺气发用。日辰旺相乘吉将，为三光课。主干求官职，有迁升庆贺之荣。果应验也。

《订讹》

重审亦名始入一下贼上，以下犯上，为逆征，事有可虞，须再三详审，故名重审。然止于一下克上，为发难之端，故名始入。占主不忠不孝，事从内起，由女人；孕生女，兵讼后者胜；谋望先难后胜。大抵贵顺吉，贵逆凶；墓绝传生旺吉，生旺传墓凶；初克末凶，末克初吉。全要末传得吉将天月德等，可化凶为吉也。

此课利下不利上，然或一下贼上而下休囚上旺相，则下虽乖违，终不能肆害。如生金不畏死火之类。

《观月经》 名鸽鹞同笼

一下贼其上，重审卦本音。四课中有一下贼上，名重审卦，其体凶也。父子相离析，夫妻不敬恭。看发用的卦是今日子孙刑并，乘勾虎蛇，必害父也。若用是今日财，必妻害夫。此卦乃臣弑君，子弑父，妻杀夫，奴杀主也。顺行犹自可，逆去忧来深。天乙在亥顺行犹轻，天乙临戌逆行忧重。又曰顺行则忧浅，逆行则忧深。入墓应虽避，假令初传木，末传小吉，为木入墓，主杀害之事难避他，墓例此也。传生可易容。发用木神，末传亥为长生，事易避也，他生例此。太常与阴后，合乙及青龙。同并生神处，恩来祸不从。若贵龙合常等同入长生之地，主反祸为福耳。空玄并蛇虎，勾雀墓末逢。喜事翻成恶，凡玄武、天空、蛇、雀、勾、虎者为凶将，同末传入墓者，喜事反成恶事也。亲者也成凶。从生入墓者吉变为凶，害有刑害者，纵亲者亦成仇怨也。诸卦皆如此，学人莫乱攻。下面诸卦皆如此例推之，此是奥理难见也，后人不得乱攻胡乱断之也。

《心镜》

从下贼上名重审，子逆臣乖弟不恭。事起女人忧祸重，防奴害主起妻从。万般为事皆难顺，官病相兼恐复重。论讼对之伸理吉，先讼虚张却主凶。

《袖中金》

一下贼上，卑犯尊，贱犯贵之象，占事多不顺，事起女人。如春占，土加寅卯，其土死木旺，是旺鬼贼上，正应此课体。若夏得巳午火加亥子水，下贼上为用，则火旺水囚，不能贼上，有乖违之患。大抵生金不畏死火，生水不畏死土，生旺不畏死囚也，不可执一而论之。

知一课

凡课有二上克下，或二下克上，择课之阴阳与今日比者而为用神，曰知一课。比者各也，阳日阳比，阴日阴比。二爻皆动，事有两岐，善恶混处，必知择其比和一善者而用之，故名知一。事宜惟一，允执厥中。占物占人，皆在近也。统“比”之体，乃去谗任贤之课也。比者，亲辅也，有不甯方来意。

象曰：“比者为喜，不比为忧。词宜和允，兵利主谋。祸从外起，事向朋谋。寻人失物，近处堪求”。如课下克上有嫉妒，日辰贵后主迟疑，或至三克度厄，四克无禄，乱动无狐疑，则有上六“比之无首”凶象。或上克下有嫌疑，日辰贵前主事顺，及止二克，贞固择一，则有比六二“自内，贞吉”之象也。

如八月壬辰日巳时辰将占，得二上克下，壬日属阳日，取戌加壬与日比发用，曰知一课。

戌白

酉常

申元

六 朱 常 白

寅 卯 酉 戌

卯 辰 戌 壬

辰巳午未

卯　　申

寅　　酉

丑子亥戌

断曰：此课天魁官鬼乘白虎发用，主事由家奴起祸，中致妇女衣服食物失盗，终可捕获，在西邻也。盖三传戌为奴，酉为妇女，太常为衣服食物，元武为失盗，比用为近，秋占旺气，失物可获也。

《订讹》

知一亦名比邻，择课之阴阳与日干比者为用神，阳日阳比，阴日阴比，二爻皆动，事有两岐，必知择而定于一，故名知一。课中或二上克下或二下克上故亦名比邻。

占主事起同类，祸自外来，失物寻人俱在邻近，兵讼宜和。凡事狐疑不决，若是吉神比者为近，不比为远。若是凶神比者为喜，不比为忧。此课大端舍远就近，舍疏就亲，恩中有害之象。

《观月经》：

二下贼上为比用

欲知比用卦，四课里头生。二体原来别，分身是两名。甲壬庚戊丙，比阳子戌呈。申午辰寅类，可应五阳精。

甲丙戊庚壬是阳日，若天盘内见申子辰寅午戌为阳神，有克者是比，若阴神有克者是不比。

乙丁己辛癸，比阴卯酉成。登明丑未巳，可应五阴精。

此五阴乾若天盘上四课中见亥卯未巳酉丑，有克为比，见阳有克是不比。

要用求相克，不比亦得行。

如阳日无克，有阴克，便以阴神相克者为用。

下克先取用，无下上神凭。

四课之中下贼上为用，故曰下克先取用。无下贼上取上克下者为用，故曰无下上神凭。

二下双克上，比者是亲情。俱比俱不比，涉害卦详明。

或有二下贼上，俱比俱不比，以涉害取用也。

双上来临下，亦依此路行。

四课无下贼上，只有二上克下，与日是比者亦依先克为用，亦仿此而取之。

二上克下为知一

课中知一卦，体是相比邻。二上来临下，贼盗在逡巡。小心须准备，看看惹祸迍。若言失脱事，闭口卦中寻。

四课之中二上克下，取比者为用，是知一卦，主贼盗亡失事。若追寻遗失，得不得在闭口课内寻也。

《心镜》

知一卦何如，用神今日比。婚姻失谐和，事因同类起。逃亡不远离，失物邻人取。论讼和笑好，为事尚狐疑。

《袖中金》

二上克下，二下贼上，以比为用，舍远就近，舍疏就亲，恩中生怨，凡事狐疑。仍看上下克贼，全在变而通之，消而息之。

《金匮经》

欲知其一，必知其日。二上克下，同类相加。朋友谗佞，祸从外来。利客不利主，二下贼上，妻财争讼，咒诅不宁。

涉害课尉山人云：“上克下取天盘孟仲为验。”存之。

凡课有二上克下或二下克上，与今日俱比俱不比，则以涉地盘归本家受克深处为用，为涉害课。涉者，度也；害者，克也。若五行属土，则以土为深浅。如亥加丑土，前行历辰、戊、未、己、戌土位五重，归本家亥位，不论孟仲季比用，止取涉度害克位之最深者，故名涉害。占者凡事艰难，必有稽迟，然历尽风霜而后得。统坎之体，乃苦尽甘来之象也。

象曰：“风波险恶，度涉艰难。谋为利名，多费机关。婚姻有阻，疾病难安。胎孕迟滞，行人未还”。如神将凶，三四克，灾深难解，则应坎初六“习坎，入坎”象也。或我克他，日辰旺相，神将吉，受克浅，忧浅易解，事难终成，则应坎卦辞：“有孚心亨”象，以是而行必有功矣。

如正月丁卯日丑时亥将占，二下贼上，若论仲季，则丑加卯前行，只历辰中乙木一重归本家丑位；以亥加丑前行辰、戊、未、己、戌土位五重归本家亥位，此涉害深者当取亥加丑为用，为涉害课。

亥 朱

酉 贵

未 阴

勾 　 常

亥 丑 卯 巳

丑 卯 巳 丁

空

卯辰巳午

寅　　未

丑　　申

子亥戌酉

贵

断曰：此课得涉害，亥岁占，朱雀发用，事干奏章，论讼犹豫，时宜见机而作，可行则行，可止则止，失计妄动，决如重险，始获宁家。

凡课有二上克下或二下克上，甚至四克贼，俱比俱不比，以寅申巳亥孟神用为见机格。如课中有仲季必必待用孟之机深者，盖事之初起，祸福随之，见事必知机而作，故名见机。占事疑急须改变，若守旧则有稽留难解之患也。

象曰：“利涉大川，有孚贞吉。动作知机，不俟终日。名利难遂，胎孕未实。疑事急改，犹豫有失”。如神将吉以吉言，凶以凶论，乃多算胜，少算不胜，将涉水不轻进之象也。

如四月庚子日戌时申将占，二上克下，以午加庚四孟位者用，为见机格。

午 蛇

辰 六

寅 龙

玄

申 戌 辰 午

戌 子 午 庚

卯辰巳午

寅　　未 贵

空丑　　申

子亥戌酉

凡课有克贼俱比俱不比，无孟取仲季用，为察微格。盖孟深、仲浅、季作微分。课克无孟，必审察仲季之微克者，故名察微。占者恐人不仁，或有小人谋害之意，必思虑提防，无可患也。

象曰：“笑中有刀，蜜中有砒。大人利见，旧德微施。人情浅薄，世事难披。防范机密，物欲必齐”。凡事详神将吉凶言之，乃少算胜而无算不胜。尚中正，不利涉大川之象也。

如庚戌日辰时申将占，得二上克下，以辰加子四仲位用，曰察微格。

辰 玄

申 玄

子 蛇

后

午 寅 辰 子

寅 戌 子 庚

酉戌亥子

申　　丑 贵

未　　寅

午巳辰卯

凡课涉害者复相等，以四课中先见者用，为缀瑕格。盖涉害数归本家，又复相似，则日以日上先见神为用，柔日取辰上先见神为用。如二物相并，深中取先，高中取捷，冠上有缀瑕玉饰之，故名缀瑕格。占事艰难，首尾牵连，惟才德服众者吉也。

象曰：“两雄交争，经延岁月。人众牵连，灾耗不绝。君子宜亲，小人可辍。胎孕逾期，行人失约”。如月建吉神入传吉，日辰有气，虽事迟延有成之象也。

如六月甲午日辰时午将占，课得辰加寅，历卯木一重归本家辰位；申加午，历丁火一重归本家申位，乃涉害相等，刚日以日上先见神为用，柔日以辰上先见神为用，名曰缀瑕。

辰 合

午 龙

申 虎

元 虎 龙 六

戌 申 午 辰

申 午 辰 甲

未申酉戌

午　　亥

巳　　子

辰卯寅丑

凡涉害课，用神畏日干所胜，以比和者为用，曰比用格。如甲戌日，论孟用辰加寅，辰土畏甲木克，则取子加戌，子生甲木，比者为用也。戊辰丙子日例同此推。又如甲辰三传戌午寅为脱气，凡谋难成，惟忧可解，殊不知戌土畏甲木为不比，不取涉害，当取子水比和者为用，三传子申辰生日，凡为吉事皆成，惟凶事难散。戊子日午卯子，壬戌日申丑午，庚子日戌申午，乙卯日亥酉未，皆用比，不用涉害，故名比用，若妄用三传，而灾祸异也。

假如乙卯日寅时子将占，二下贼其上，当取亥加丑为用，乃为比用格。

亥 后

酉 玄

未 虎

亥 丑 子 寅

丑 卯 寅 乙

卯辰巳午

寅　　未

丑　　申

子亥戌酉

《订讹》

涉害二三或四上下相克，俱比俱不比，以涉害深者为用。涉，渡也；害，克也。从地盘历数归本家受克深者。假如庚子日午加庚，戌加子，两上克下，俱与阳日比。午加庚金，前行历酉辛金二重归本家地盘午位。戌加子水，前行历癸水一重归本家地盘戌位。二重者较一重为深，取午发用。丁卯日丑加卯、亥加丑，两下克上俱与阴日比。丑加卯木，前行历辰中乙木一重归本家地盘丑位；亥加丑土，前行历辰、戊、未、己、戌土五重归本家地盘亥位，五重者较一重为深，取亥发用，此皆遍历艰难险阻，故名涉害。

占主疑难迟滞，欲行不得，行事有两而取一，历尽风霜而后已，乃苦尽甜来之兆也。上克下忧轻，下贼上忧重。二克又神将吉忧轻，三四克又神将凶忧重。

见机，涉害俱深则四孟上神发用。孟为时令之首，一季之气候悉已胚胎，如事之初起，祸福藏焉，须见机详慎可也，故名见机。

占主事有疑，急须改变，若守旧则愈稽留难解矣。此多算胜少算，趋安避危，先难后易之兆。若魁罡加日辰，官事欲起。

察微，涉害俱深，无孟则取仲上神发用。孟为四生地，生处见克，受害独深，由孟及仲，害渐浅而微矣。无孟必审仲季而察其微，故名察微。

占主恐人不仁，或有计算谋害意，必思虑提防可无患也。此少算胜无算，乃思患预防之兆。若魁罡加日辰，妇人产难。

缀瑕，亦名复等。涉害俱深，孟仲季复又相等，则阳日取干上神为用，阴日取支上神为用。干上神乃干两课之先见者；支上神乃支两课之先见者，二物相并，深中取先，高中取捷，冠上缀有瑕玉饰之为裹，故名缀瑕。

占主两雄交争，经延岁月，人众牵连，惟才德服众者吉也。切宜亲君子而远小人。

无缀瑕取法，姑存之易无思按：戊辰日亥时午将之课即缀瑕格。

《观月经》

涉害卦相争，还从比用生。前头看同类，路涉阿谁同。有克旺重数，偏多得用情。

假令甲辰日亥将卯时占，河魁加寅下贼上，看地下前去离河魁本宫有八辰，路涉前头一重卯木、二重乙木，为涉害。其神后加辰下贼上，看前去神后本家亦八辰，巳上戊土、未土、未上己土，前又戌土，共四重，为受克多，故当以神后发用为精也。又神后为仲，河魁为季，孟深仲浅季无取，用戌者非也。

忽然涉害起，先举莫相争。

俱孟俱仲，受克地盘俱同，为复等卦。如六月甲午日申加午下贼上，路涉丁火一重；辰加寅下贼上，前涉卯木一重，此受下贼俱同丁火，为涉害复等，辰加日为先举，当以辰为用，三传辰午申也。

卦入谁家体，相随灾福生。

看卦入何体，随卦吉凶断之也。

见机察微：用孟为见机，仲季为察微。

二上双克下，卦元分两名。见机起四孟，求事后须成。

四课之中有二上克下，分见机察微也。假令正月己丑日卯时占事，系二上克下，卯临未、巳临酉，以巳为初传，是巳为孟故，以巳为用。求事先难后易也。

用起季兼仲，察微产妇惊。魁罡临四孟，必定举哀声。

涉害用仲季者为察微也，主产妇惊恐。如魁罡临四孟发用，即主伤产妇也。如正月庚寅日卯时占事，戌加寅为初传，是河魁临孟也。又酉时占事，天罡临寅亦是也。

《心镜》

神有两比两不比，上天垂象见人机。涉害发用为初传，作事稽违多忧疑。患难消散经几日，占胎伤孕忌当时。失物定知家内窃，逃亡亲隐已非迟。

《袖中金》

涉害浅深为见机，欲用不用，欲言不言，事有两件而取一也。事主迟疑艰难，进退不定，难于先而易于后也。其法以受克神往前数至本位止，遇地所克深多者即起用传。若所克俱多，先取孟神，如无即取仲神为用，如无孟仲方取季神。或俱孟俱仲季，受克又同，此之谓复等，阳日用日上神，柔日用辰上神也，故曰孟深仲浅季无取，复等柔辰刚日拟。

《指要》

舍轻就重，趋安避危之象，事宜见机而作。涉在孟，事多反复。四仲四季，进退无定，《心镜》云：略举课体而巳，吉凶便以五行天将定之。一应四课取象克贼为用，惟有元首、重审决事有准，余者各详之。经云：“入不入，事最急。”凡课以克贼发用者为入，无克贼发用者为不入。

遥克课

凡课无克，取日干与四课上神相克者为用，曰遥克课。遇有两克，相比为用，遥相克贼，故名遥克。如蒿矢无镞，弹射无丸，射物难中，不足为畏。凡事祸福不测，忧在西南而在西北有喜，乾阳方也。盖此课先尽四课上神克日干为用，曰蒿矢格。如遥神克日，缓而且轻，折蒿为矢，力弱难伤，故名蒿矢。占事始而雷吼惊恐，终却无妨。统睽之体，乃狐假虎威之课也。又睽，乖异也，小事吉。

象曰：“始有凶势，愈久愈休。忧喜未实，文书虚谋。外祸干己，有客为仇。兵利为主，不利他求”。如神将凶，贵逆，日辰用神无气，主盗贼阴谋，有“载鬼一车”之凶象。若神将吉，贵顺，日辰用神有气，则干贵有喜，行人来，来访人见事有成，灾祸渐小而安，有婚媾遇雨吉象也。凶吉应在睽上九推之。

如壬辰日巳时申将占，课上下俱无克，取遥克，则以辰上阴神戌土克日干壬水为用，曰蒿矢格。

戌 龙

丑 常

辰 后

龙 朱 贵 元

戌 未 巳 寅

未 辰 寅 壬

申酉戌亥

未　　子

午　　丑

巳辰卯宙

如课上下无克，又无神克日，则以日干遥克课上神为用，曰弹射课。盖我去克他，以致远如弹丸，当箭遥射，傍物难中，故名弹射。占者事远难就，纵成虚名虚得，不得实用。或日克两神，为箭中双鹿，事尤多心两意。

象曰：“己谋他事，祸从内施。兵用客利，事宜后为。访人不见，行人未归。空亡发用，动作尤虚”。如神将凶带刑害，贵逆，主事不睦，多冤仇盗贼凶象。神将遇德合、贵顺，则亲朋和气吉象也。

如壬申日申时亥将占，用日克神、巳加寅为用，曰弹射。

巳 贵

申 合

亥 空

元 空 贵 元

寅 亥 巳 寅

亥 申 寅 壬

申酉戌亥

未　　子

午　　丑

巳辰卯寅

《订讹》

蒿矢，上下俱无克，取神遥克日为用。神虽遥克，力弱难伤，不能为害，如折蒿为矢，故名蒿矢。

占主始如雷吼惊恐，终却无事，愈远逾小，渐渐消磨。此时有客不可容纳，主小人口舌。凡事忧在西南，喜在西北，乾天门也。占事人谋己，利主不利客，利后动，利小不利大。神将凶，日辰无气，主盗贼阴谋。神将吉，日辰有气，则干贵有喜，行人来，访人见。

弹射，无神遥克日，则取日遥克神为用，日虽克神，终不能害神，如弹丸为箭，故名弹射。

占主己谋人，利客不利主，利先动，利上不利下。神将吉，遇德合、顺贵，主亲朋和气。神将凶，带刑害、逆贵，主事不睦，及冤仇、盗贼，访人不见，行人不来。若克两神，为一箭射双鹿，事尤多心两意也。

此二课俱主远事，虚惊不实，纵有成就，亦虚名虚利。带金土煞则能伤人，盖蒿矢见金为有镞，弹射见土为有丸，主蓦然有灾。若传空又名遗镞失矢，不能成事，大端祸福俱轻。若见太阴、元武、天空，当有欺诈之事而祸起。

二课有近射、有远射。第二课发用为近射，是日之两课自战，多主外事，不干于内，凶势略大，不可出尖。第三课第四课发用，为远射，凶势渐小，盖第三课乃辰阳，与日干相竞，尚觉凶重有力，不可先动。若第四课无力也。

遥克中克多论比，涉害论深，以后凡克多者皆如此论。

《观月经》：

蒿矢卦

神遥克日名蒿矢

四课俱无克，须看日本因。

四课无克者，以神遥克日为用。日本者，即十干也。

三神何地类，

三神者，日之阴神，辰之阳神辰之阴神也。

类内阿谁嗔。俱比俱不比，先举用为真。

四课之中两课克日干，以今日比者为用也。比者乃举也。

吉将朝天去，

初传及中末俱见吉将，乃出外朝天去也，触类而言之。

凶神祸到身。

若三传凶将动者，阴将主有盗贼阴谋，阳将主有人来害己身。吉凶灾祸在重审卦注定矣。

弹射卦

日遥克神名弹射

欲知弹射卦，日克卦中神。

四课无克又无神遥克日，以日遥克神为用，或有日克两神，以今日比者为用。

求财合吉将，

三传不比，与今日是三合或六合，逢吉将者必为喜庆之事也。

凶害遇仇人。

若凶将与六害动者，主欲为报仇人也。六害者，合冲助仇也。如甲日冲申，得巳为六害发用是也。丙戊日得寅为发用，亦是害。日上六害乘凶将发用，为外动，仇怨是他人也。辰上六害乘凶将发用，为内动，仇怨是己身也。

刑动阴谋窃，

日干克神更与三刑并，又用凶将，主窃盗贼也。

相生各自伸。

相生或吉将主各自伸舒也。

谋刑劫盗贼，

若三刑有杀害之意。如子日得卯，为子刑卯也，为内动，己身谋害他人也。

合来喜事频。

若三合六合主喜庆之意。如甲子亥发用为六合，或寅午戌为三合，更得吉将，主内动喜事或青龙财帛喜庆婚姻，逐类推之。

分明是两卦，体段一般陈。

陈，说也。一名蒿矢，一名弹射。支德亦喜，子日在巳顺十二支也。

《心镜》

神遥克日名蒿矢，射我虽端不足畏。日克课神名弹射，纵饶得中还无利。贵神逆转子无良，天乙顺行臣不义。家有宾来不可留，每忧口舌西南至。

《袖中金》

神遥克日名曰蒿矢，日克神名曰弹射。然事多动摇不定，主人情倒置。若带金土煞，足能伤人。占人祸福俱轻，求事难成。以蒿为矢，以泥为丸，无利势也。若第二课为用，乃日上两课自战，作事无力多虚，不干内事，不可出尖。第三课为用，乃辰之阳神自战，两阳相克，作事凶重有力，不可先动。用第四课又无力。蒿矢利主不利客，利小不利大，利后动。占行人来，访人见。若朱雀勾陈，当有官事，祸从外来。

弹射利客不利主，利上不利下，利先动，不利占讼，行人不来，访人不见，忧事主散。若见太阴、元武、天空，当有欺诈虚诞之事，祸从内起。蒿矢传金为有镞，弹射传土为有丸，事主蓦然有灾。若传空亡，又名遗镞失丸，不成事也。

昴星课

凡四课上下无相克，又无遥克，取从魁上下神为用，曰昴星课。夫昴星者，酉中有昴宿也。酉位西方白虎金位，性主刑杀，义司决断，死生出入之门户。此从酉立传，从魁酉之神名，故名昴星。刚日仰视地盘酉上神为用，中传辰上神，末传日上神，为虎视转蓬格。一曰春虎视，夏转蓬，秋昴星，冬蛇掩目。刚者，阳也，夫阳性从天，男子气浮，仰视之，如虎视之转蓬而动，故名虎视转蓬。占事惊恐，守静则吉。统履之体，乃蛇虎当道之象也。履有所蹑而进之意，履虎尾而不见伤之象。

象曰：“关梁闭塞，越度稽留。行人作禁，孕男无忧。事恐惟外，祸起无由。家居守静，方免闲忧”。如用囚死，罡乘死气，蛇虎入传，大凶，病者死，讼者狱，见龙亦凶，应六三履虎尾哸人凶象。或日用旺相见魁罡龙虎为吉，占科举主高中，则有上九视履“考祥，元吉”之象。

假如戊申日卯时辰将占，刚日昴星取酉上戌为用，曰虎视格。

戌 元

酉 常

午 龙

元 常 空 青

戌 酉 未 午

酉 申 午 戊

午未申酉

巳　　戌

辰　　亥

卯寅丑子

凡昴星课，柔日伏视天盘酉下神为用，曰冬蛇掩目格。中传日神，末传辰上神。柔者阴也，阴性从地，女子气沉，则伏视之，如冬日蛇之掩目，故名冬蛇掩目。刚日本乎天者亲上，末传归干，从天类也。柔日本乎地者亲下，末传归辰，从地类也。占者事多暗昧，犹豫难行，惟欲潜藏者吉也。

象曰：“人情失意，进退无凭。女多淫泆，内有忧惊。访人不见，作事难成。行者淹滞，逃亡隐形”。如螣蛇尤多怪梦忧疑，或申加卯为车轮倒斫，传见虎武甚凶。惟午加卯为明常，主万事昌隆，盖午为离明，卯为天驷，房心明堂之宿，纵遇衰败凶神亦主吉象也。

假如丁丑日辰时丑将占，柔日昴宿取酉下神为用子。

子 蛇

辰 龙

戌 后

常 后 朱 龙

未 戌 丑 辰

戌 丑 辰 丁

寅卯辰巳

丑　　午

子　　未

亥戌酉申

《订讹》

虎视转蓬，则日四课无上下克，又无遥克，取酉宫上神为用，中传支上，末传干上。酉中有昴宿，属秋分，为天地关梁，为日月出入门户，且属白虎金位，性主肃杀，义司决断，取以为用。故总以昴星名之。刚者阳也，阳性从天，男子气浮，则仰视之如虎视转蓬而动，故名虎视转蓬。

占主惊恐，关梁闭塞，津渡稽留。出行身不得归，恐死于外。大抵祸从外起，惟家居守静则吉。

此课如日用囚死，罡乘死气，蛇虎入传，大凶，病者死，讼者狱。若日用旺相，又不在此论。

冬蛇掩目，柔日四课无克，又无遥克，取酉下神为用，中传干上，末传支上。柔者阴也，阴性从地，女子气沉，则俯视之如冬日蛇之掩目，故名冬蛇掩目。

占主事暗昧不明，进止两难，女多淫泆，祸从内起，访人不见，行者淹滞，逃亡隐形。

此课如螣蛇入传，尤多怪梦忧疑，或申加卯为车轮倒斫，传见元武，凶甚。惟午加卯为明堂，主万事昌隆。盖午为离明，卯为天驷，房心明堂之宿，遇凶亦吉也。

上二课刚日本乎天者亲上，传终归干上，从天类也。柔日本乎地者亲下，传终归支上，从地类也。以天道言，昴星阴气用事，微霜始降，枯槁皆死，此决断万物、收敛精神之时也。以人事言，昴星于五行为金，五常为义，当其言不必信，行不必果，惟义所在，然后决之，故以昴星作课，然虽断之以义，亦归责于己，斯可矣，故终末从其日辰也。酉为天狱，二课最忌，刑狱大端，惟潜藏稍吉耳。

《观月经》

虎视转蓬，阳日昴星，名蓬游无止

四课无遥克，神仙立此门。五阳看酉上，见发卦基根。

四课无克贼又无遥克，刚日看酉上所得天盘之神为发用初传也。

辰作中传用，末传日上论。

看辰上所得之神为中传，日上所得之神为末传也。

出行遭禁系，淫乱暗乾坤。

昴星主淫乱奸邪之事也。

冬蛇掩目卦，柔日昴宿，名蝙蝠遇昼

冬蛇交掩目，万事不相从。五日柔为用，从魁初传临。中传在日上，末传在辰宫。

五柔日看天上从魁临地盘下之神为用也。假如乙未日寅时辰将占，一课寅乙，二课子寅，三课巳未，四课卯巳，上下无克又无遥克，当以昴星观之，从魁加亥，亥为初传，寅作初传，巳作末传，取上卦为例也。

伏罪何须出，无劳西与东。

主匿罪不通，不宜出行也。此凶神之卦，再遇凶将，尤凶也。

《心镜》

用起昴宿为虎视，秋分在酉知生死。出入关梁日月门，举事稽留难进止。刚日出身身不归，柔日伏匿忧难起。女人淫泆问何因，此地名为难禁止。

《袖中金》

刚日看酉所得之神为用，是虎视转蓬也；柔日视从魁所临地盘之神为用，是冬蛇掩目卦，此论昴星也。占主人事稽留伏匿，阳日如虎睛光，转运不息，主病多惊恐，转蓬不已；阴日如冬蛇蛰藏，掩目不动，主事多暗昧，进退迟疑惊恐。阳日稽留于外，阴日隐伏于内。酉为天之私门，肃杀之地，故仰俯取之为用。昴日鸡酉中之宿，刚日昴星者，取鸡鸣必仰之象，西方白虎亦昴宿也。柔日虎视者，是取虎视必伏之义，尤忌子午卯酉日得之，昴星虎视必灾危也。

别责课

凡三课无克，别取一神为用，曰别责格。盖阳干常动而易位，故刚日初传用干合上神，如戊癸合，癸寄丑，即丑上神为用。阴支常静而守位，故柔日以支三合前一辰，如未日三合前一辰即亥字为初传，中末俱并日上。此三课不备，别从其类，责取一合神为用，故名别责，占者凡事不备，主有留连之体。

象曰：“谋为处正，财物不全。临兵选将，欲渡寻船。求婚别娶，胎孕多延。损而能益，事遇神仙”。如神将凶，日用休囚，则应凶象。神将吉，日用旺相，则应吉象也。

如丙辰日卯时辰将占，昴星四课不备，刚日取丙合辛，辛寄于戌，即戌上亥发用。

亥 贵

午 龙

午 龙

龙 空 勾 龙

午 巳 未 午

巳 辰 午 丙

午未申酉

巳　　戌

辰　　亥

卯寅丑子

《订讹》

别责，亦名芜淫。不备课无克又无遥克者，别取一合神为用，中末传重并干上。阳日取干合上神为用。如戊日合癸，癸课寄丑，取丑上神为用。丙日合辛，辛课寄戌，取戌上神为用是也。阴日取支前三合神为用。如未日取未前三合亥，酉日取酉前三合丑为用是也。盖四课不全，又不克，欲如昴星取酉，而课又不备，只得别从其类，责取一合神为用，故名别责。阴阳全无克制，二阳一阴如二男争一女，二阴一阳，如二女争一男。舍正而别求合，夫妇各得无淫泆之意乎？故亦名芜淫。

占主凡事不备，谋为欠正，且合神事主留连，临兵欲进不进，胎孕多延。凡事倚仗他人，借径而行，吉凶多系于人，不干己也。求婚另娶，占家宅夫妻事，当以淫断。

此课外又四课备有日辰互克各生者，亦名芜淫。如甲子日，戌甲、午戌、申子、辰申，三传戌午寅。甲干夫也，子支妻也，甲欲从子忧申克，子欲就甲畏戌克，然申子又自相生，乃妻与人有私，夫上戌为用，传逢三合，内外生奸，各相背也。

戊午、戊辰与丙辰，干上皆午是为亲。辛丑、辛未各二日，干上皆是丑未真。丁酉当为巳丁是，辛酉原来是酉辛。

法云：皆以天上作初传，刚日人皆知取天盘矣，柔日人皆取支前三合，独不用三合上之神，何也？如巳日取酉上神非取酉也，存疑。

别责虽亦名芜淫，其实芜淫乃另一取三课有克者是也，别责无克。

八专课

凡干支同位无克，取阳顺阴逆三神为用，曰八专课。盖八专日有五，除癸丑日俱有克，无克者甲寅、庚申。刚日从阳，主超进顺布。己未、丁未柔日主退缩，逆行。中末传俱并日上神。如甲寅日干上阳神亥，顺数至丑，乃丑亥亥也。丁未日辰上阴神卯，逆数三辰至丑，乃丑巳巳也。皆日辰阴阳共处论。伏吟四课，八字干支神同一位，如八家同井事专，故名八专。占理家务，重轻易举，不利奔波于外。统同人之体，乃诸侯会盟之课也。

象曰：“二人同心，其利断金。阳进男喜，阴进女淫。兵资众捷，物失内寻。成功异路，显擢士林”。此八专为两课，阴阳并，虽主事乖疏，凡事以两课决之。阳日尊长欺卑幼，则主超进，主事欲速出。阴日夫妻怀背及奴婢反主，柔主退缩，主事迟欲归。占婚姻进人口，主口舌分离，则应九三“三岁不兴”之凶象。若龙常天乙吉将及天月二德善神，则应同人九五“大师克相遇”吉象也。

如甲寅日辰时丑将占，刚日顺数至丑用，曰八专课。

丑 贵

亥 阴

亥 阴

虎 阴 虎 阴

申 亥 申 亥

亥 寅 亥 甲

寅卯辰巳

丑　　午

子　　未

亥戌酉申

凡八专课遇天后、六合、元武一将入传，为帷簿不修格。盖重门树塞，以限内外。讲堂设帐，以别男女。今阴阳共处，男女混杂，又遇后合阴私之神，郑风尤甚，故名帷薄不修。主私泆不明，内失其礼也。

如丁未日丑时辰将占，八专课遇天后入传，名帷薄不修格。

亥阴

戌后

戌后

常 后 常 后

丑 戌 丑 戌

戌 未 戌 丁

申酉戌亥

未　　子

午　　丑

巳辰卯寅

凡八专课逆数到日，中末相并，为独足格。夫三传皆归一神，如路遥驿递，无人传送，独展一足难行，故名独足格。凡事不能动移，自己尤多费力，或中末传皆空亦然也，惟利乘舟。

如己未日未时酉将占，三传皆日上神归，为独足格。

酉六

酉六

酉六

蛇 六 蛇 六

亥 酉 亥 酉

酉 未 酉 己

未申酉戌

午　　亥

巳　　子

辰卯寅丑

《订讹》

八专，四课缺二，止有两课，克克照常，以克、贼、比、涉等项论。干支同位，专聚一处，故名八专。

占主二人同心，其利断金，兵资众捷，物失内寻。阳日尊长欺卑幼，主事超进迅速。阴日妻奴背夫主，主事退缩迟缓。占婚及进人口，主口舌分离。占忧喜事俱重叠。

此课若逢龙常天乙吉将，及天月二德，则有同人协力，众轻易举之象也。

帷簿不修，八专无克又无遥克，刚日从干之阳神连根顺数第三位为用，柔日从支之阴神连根逆数第三位为用，中末俱重并干上。如甲寅日干之阳神亥，顺数三位至丑，乃丑亥亥也。丁未日支之阴神卯，逆数三位至丑，乃丑巳巳也。八专之课，巳为尊卑共室，人宅不分矣。但有克者尚有制缚，不可以淫泆断。独此无克者，任顺逆数去伸缩而用之，全无克制防范，故名帷薄不修。

占主外不隔内，不备事多重叠，忧喜再来，干涉妇人，久而反背。若后全元阴入传，淫必矣。

独足，八专课内己未日未时酉将占，三传皆日上酉酉酉。盖三传皆归一处，如路遥驿递，无人传送，独占一足难行，故名独足。占主不能动移，极是费力，商贾不可行，占胎不成，远行宜舟。

此课外有八专中末传皆空者亦如此断。

《观月经》

两课无克名曰八专

日辰同一位，便是八专门。五日阴阳配，

五日者，癸丑、甲寅、丁未、己未、庚申是也。

三传逆顺存。阳来顺数去，阴至逆行奔。

凡八专两课无克者，是刚日从日上之神顺数三辰为用传也。

伏观日辰上，中末此处论。

如阳日八专，庚申日亥将申时占，一课亥庚，二课寅亥，下二课俱同，无克，从申上亥顺数三辰得丑为初传，日辰上见亥为中末也。又如己未日亥时酉将占，一课酉己，二课亥酉，辰上二课同无克，从亥逆数三辰至酉，复以本日所得之神见酉为中末传也，此课三酉，是独脚课也。

奸邪惊怪起，淫欲乱乾坤。

主阴罪是也，凶将自不教觉，吉将事不彰露，重审卦注也。

逆到日辰上，三传别起根。神仙隐秘法，此课少人温。

逆行三辰者，神仙隐秘之术，诸人错用，不得明显，术人少得温寻，今已明之尽矣。

《心镜》

日值八专为两课，阴阳并杂不分明。不修帷薄何存礼，夫妻占之总不宜。厌翳合门元武袭，

天后为厌翳，六合是私门。初传见此二神，或见元武，主淫乱之兆。

嫂通于叔妹淫兄。人间密事难推测，元女留经鉴此情。

传见元武阴后主淫乱也。

《袖中金》

帷薄，八专卦。干支共位，阴阳两课，尊卑同处，人品不分，凡事忧喜再来，事干妇人。帷薄不修，多有不正也。支干共位，阴阳两课，五日四辰，表里拱于八极，故曰八专。尊卑共室，人伦不分也，又曰帷薄不修。内不隔而外不遏，事多重叠，忧喜再来，干涉妇人，久而反蔽，后合入传，则男不知耻，女不知守，门墙生茨之兆也。

《指要》

八专日顺逆数为用者，曰帷簿不修，名为芜淫卦。盖日辰一位而无别，奸邪之所由生。凡占遇之多主不正，又不能分析，须当以存心正大。若占婚及进人口，当有口舌离别之兆。尤忌太阴六合临日辰。凡有所占，只于日辰上神将决之无不应也。

《曾门》

一神二神，阴阳共焉。日辰重之，惟用二神。阴阳不克，逆顺数之。数至三辰，上神为用。中末二传，日上神当。此之时，内乱淫泆，父子同妻，姑嫂共夫。

定章曰，此谓日辰合为一神，阴阳不相克，刚日从阳，顺数至三神。柔日从阴，逆数至三神，中末在日上，名曰八专，主父子同妻，姑嫂共夫，尊卑不分也。

伏吟课

凡课月将加时，十二神各居本宫，取神克日为用，曰伏吟。如子加子之类，则以神克日干为初传，取刑为中末传。此六癸日初传丑，中戌，末传未是也。其天地神自居本家，日辰阴阳伏而不动，自相克贼，独隐呻吟，故名伏吟。占事静中有动，统艮之体，守旧待新之课也。

象曰：“科举高中，求名荣归。病忧土怪，讼争田庐。春冬灾浅，秋夏势危。律身谨慎，动作无虞”。如春占木旺能克土鬼，冬令水旺不畏土克，季忧土鬼乘旺气，至秋鬼为崇，更乘凶将，其势危也，当应艮九三“危厉，薰心”凶象。或天马、天喜、恩德吉神入传，日辰旺相，科举主中魁，求官职等事，则应上九“敦艮”吉象也。

如癸丑日午时午将占，日上神丑加癸用，为伏吟课。

丑勾

戌白

未阴

勾 勾 勾 勾

丑 丑 丑 丑

丑 丑 丑 癸

巳午未申

辰　　酉

卯　　戌

寅丑子亥

凡伏吟课无克，刚日自以日神为用，曰自任格。刚者阳也，日辰阴阳各居本家，并无相克。如甲日自用寅，三传寅巳申；丙戊日自用巳，三传巳申寅；庚日自用申，三传申寅巳。然自任未免强暴用刑，故以刑为中末传。此天地神不动不克，无所取，择自任己之刚进用于时，故名自任。占者自强出头，此当闭塞，为柔顺吉而事可成。

象曰：“任己刚暴，必成过愆。行人近至，逃亡眼前。胎孕哑聋，祸患留连。干谒不出，株守吉言”。如甲日春占，丙戊日夏占，庚日秋占，三刑全有气无克，传逢驿马劫煞，主守己待时，或不获已而动，亦动中有成，则应吉象。惟庚寅日三传申寅巳，末太乙为勾陈刑克日干，非秋占者多凶象也。余详神将吉凶推之。

如丙辰日申时申将占，伏吟无克，刚日以巳为用，曰自任格。

巳空

申元

寅六

青 青 空 空

辰 辰 巳 巳

辰 辰 巳 丙

巳午未申

辰　　酉

卯　　戌

寅丑子亥

凡伏吟无克，柔日以支神为用，曰自信格。柔者阴也，天地神不动不克，如丁巳、辛巳、己巳，自用巳，三传巳申寅；丁丑、辛丑、己丑用丑，三传丑戌未；丁未、辛未、己未用未，三传未丑戌，此自信其己之柔进用于人，故名自信。凡事不能动身，家宅不宁之体也。

象曰：“潜藏伏匿，身不自由。逃亡近觅，盗贼内搜。病人喑哑，行者淹留。检身谨恪，无不优悠”。如三刑全有气，主不获己协动事，四季全争讼及田土事。日用休囚，神将凶，则主凶象。日用旺相，神将吉，则有吉象也。

假如丁丑日未时未将占，伏吟无克，柔日用丑，为自信格。

丑朱

戌后

未常

朱 朱 常 常

丑 丑 未 未

巳 午 未 申

丑丑未丁

辰　　酉

卯　　戌

寅丑子亥

凡伏吟用起自刑之神，传行杜塞，为杜传格。盖用日则终投于辰，用辰则终投日。次传复自刑，以冲为末传。次传非自刑，以刑为末传。如壬辰日三传亥辰戌，壬午日三传亥午子，乙亥日三传辰亥巳，乙酉日三传辰酉卯，皆初传用日自刑，中传用辰。次传支又自刑，取冲为末也。丁卯、己卯、辛卯日卯子午，皆柔日用辰，取卯支刑子为中传，子卯两刑，不复再传，以子冲午为末传也。壬申日亥申寅、壬戌日亥戌未，壬子日亥子卯，壬寅日亥寅巳，乙丑日辰丑戌，乙未日辰未丑，乙巳日辰巳申，乙卯日辰卯子，皆用日自刑，中传支辰，以刑为末传也。丁酉、己酉酉未丑，辛酉酉戌未，丁亥、己亥亥未丑，辛亥亥戌未，皆用支辰自刑，中传用日，及日刑为末传也。盖用起辰午酉亥自刑，传刑杜塞，故名杜传。占事中止，改求则可成也。

象曰：“居者将移，合者将离。道由中止，事宜改为。传阳人至，传阴未归。占人求物，不出庭除”。如将乘龙常贵人，身吉坐而获喜。见虎合二马，静中有动，人信到门。见勾陈沉屈不伸，动止稽留。见太阴，阴私难明。见天空，主虚诈。见六合孟神，传阳生男子，或子午全，则主道路及望信事。卯酉全，主门户事。四季全，主争讼田产事。四孟全，主不获已与人协动事。日用旺相有吉象。

假如壬辰日酉时酉将占，刚日用自刑，中传支辰，又自刑，取冲戌为末传，曰杜传格。

亥空

辰蛇

戌白

蛇 蛇 空 空

辰 辰 亥 亥

辰 辰 亥 壬

巳午未申

辰　　酉

卯　　戌

寅丑子亥

《订讹》

伏吟，十二神各居本位，如子加子、丑加丑之类。有克以克者为用，中取初传所刑，末取中传所刑。盖俯伏本家不能变动，只有呻吟愁叹而已，故名伏吟。

占主屈不得伸，静中思动。

自任者，伏吟课阳日无克，取干上神为用，中末传取刑。盖天地鬼神不动不克无所取，择自任其己之刚进用于时，故名自任。

占主自强出头而当闭塞，惟柔顺守静吉而事成也。若任己过刚，必成愆咎。行人立至，然亦本家暂出之人，原非远也。失物逃亡，俱不远。胎孕哑聋，祸患流连。病主不语而呻吟，淹滞岁月，干谒不出。

此课如甲日春占，丙日夏占，庚日秋占，壬日冬占，三刑有气无克，传逢驿马，或不得已而动，亦动中有成也。

自信者，伏吟课阴日无克，取支上神为用，中末传取刑，自信其在己之柔而自用，故名自信。

占主不能动身，乃家宅不宁之兆。

此课与自任课占病产盗逃俱同，讼狱俱主土田，关梁俱主杜塞，惟行人则自任立至，自信难期。出行则自任欲行中止，自信潜藏不出。若有丁马俱可言动。

杜传者，伏吟课发用干自刑，则次传取支；发用支自刑，则次传取干。次传非自刑，末传仍取刑。次传复自刑，则末传取冲，盖传行杜塞，故名杜传。

占主事中止，改图则可成。

《观月经》

自任卦，刚日伏吟，名隔山照水。

天地伏吟卦，阴阳归本家。

十二神将各归本家，如子加子、丑加丑是也。

刚以日来用，刑处作中涯。

刚日取日为用。如甲用寅、丙戊用巳、庚日用申、壬日用亥为初传，刑处为中传也。

末在刑冲处，三传立爪牙。

中传刑处为末传，若遇自刑，更用冲处也。

居者将离析，逃亡路不遐。

刚日伏吟自任，主家中不宁，的有哭泣，定主分离之事，若占逃亡不远也。

自信卦，柔日伏吟。

自信伏吟体，同前分两者。六辰柔日用，

柔日用辰为初传，巳酉丑亥卯未是也。

刑处作中程。末在刑冲处，

以初传刑处为中传，中传刑处为末传。中传自刑以冲处为末传也。假令丑日丑为初传，丑刑戌为中传，戌刑未为末传。

三传为兄弟。忽然值恶将，破散别离情。

值恶将者，主破散、哭泣、逃亡、离别之兆也。

刚日刑中正，柔日宅内惊。

刚日伏吟卦欲刑中正，柔日伏吟卦主家宅动摇不宁也。

《心镜》

任信伏吟神，行人立到门。失物家内盗，逃者隐乡邻。病合难言语，占胎聋哑人。访人藏不出，行者却回轮。

《袖中金》

伏吟，支干各居其位，日辰只有两课，用刑以起传。刚日自任，柔日自信，占事静则宜，动则滞，藏匿不动之象。主事屈不得伸，静中鬼动，且藏伏而呻吟，岂能已哉。考用见日则舍阴，用辰则舍阳，故天地不备，阴阳独彰，实为不足之体。然有克无克，三刑自刑，至于六乙日财多害己，六癸日否极泰来，六甲丙庚有禄有马，六戊日有三奇，六壬日自刑，壬辰、壬午重犯，壬申日不为空亡，丁巳、辛日用支无德。阳日先刑后冲以见伏外，阴日刑害破冲以见伏内，皆是刑中有害，破中有合，凶中有吉，祸福倚伏，不可一概而推，更有助刑戕德，岁月、日辰、冲破、空亡，全在五行德、马、天官、神煞、刑冲破害，详之可也。

《指要》

自任自信，天地如一，隐伏未发之象。静则宜，动则滞。一云主事藏匿不动，静中求劳，有屈不得伸之象。失物不远，访人不出，病主不言语而呻吟。《心镜》云：行人立至门者，是本家暂出之人，非远行人至也。阳日尚可言立归，阴日则难期矣。盖所主皆迟也。

返吟课

凡课十二神各居冲位，取相克为用，曰返吟课。盖诸神返其位元，坎离交易，震兑互换，日辰阴阳往来克贼，反复呻吟，故名返吟。凡占来者思去，离者思归，得失未可一定，惟有利复旧事。统震之体，重重震惊之课也。

象曰：“高岸为谷，深谷为陵。得物乃失，败物反成。安营离散，出阵虚惊。得生于外，害人自承”。如巳亥巳返吟，多主改动取索，财物文章事。卯酉卯，占家宅门户道路事。寅申寅，占远行移动争讼事。遇凶神凶将，主损失，虽动无益，有重重惊恼，则应六五“往来，厉亿”凶象。遇吉神将，主赴省求恩，转官之喜，则应初九“笑言哑哑”吉象也。

如庚戌日寅时申将占，十二神各居冲位，为返吟格。

寅白

申蛇

寅白

六 元 蛇 白

戌 辰 申 寅

辰 戌 寅 庚

亥子丑寅

戌　　卯

酉　　辰

申未午巳

凡返吟课无相克，以支辰傍射敌上神为用，曰井栏格。盖返吟多相克，无克惟四日，己丑、丁丑、辛未、辛丑。然丑无克，以丑宫癸水遥射巳宫丙火；未无克，以未宫己土遥射亥宫壬水。故丑日以巳上亥神为用，未日以亥上巳神为用。如傍井倚栏，斜冲射之，不易井外，故名井栏射。井栏无来去，必中投辰上神，而末投日上神为传，此其法也。占者无事依倚，一身两用之体也。

象曰：“行人阻遏，盗贼相攻。内外多怪，上下不恭。傍求事就，直求道穷。三传救护，喜见青龙”。如神将凶则有凶象，吉则有吉象。

假如正月辛丑日巳时亥将占，反吟无克，以丑支遥射巳上亥为用，曰井栏射格。

亥青

未蛇

辰阴

白 蛇 勾 阴

丑 未 戌 辰

未 丑 辰 辛

亥子丑寅

戌　　卯

酉　　辰

申未午巳

《订讹》

返吟，亦名无依，十二神互换其位，有克照常克贼比涉等项论。彼此相冲往来，咨嗟不宁，故名返吟。且十二神各易本位，无所凭藉依附，故名无依。

占主事带两途，远近系心，往返无常，欲动不动。祸自外来，事从下起。背逆分离，有疑莫决。安营离散，出阵败奔。来者思去，去者复来。得失未有一定，巢穴改宫易位，亲情无始终，病亦两症相侵，行多反复。惟利复旧事。大都凡动无凭，但当久动思静而已。巳亥巳占改动、取索、财物、文字事，卯酉卯占家宅、门户、道路事，寅申寅占远行、移动、争讼事。神将凶俱主凶动，有重重惊恼。

此课多主动，若去来空亡又不以动论。

井栏射，亦名无亲。返吟课无克，以支辰斜射为用，中传取支，末传取干。盖无克者，惟丁未、己未、辛未、丁丑、己丑、辛丑六日。丑无克，以丑宫癸水遥射巳宫丙火，未无克，以未宫己土遥射亥宫壬水。故丑日以巳上亥神为用，未日以亥上巳神为用。如傍井倚栏，斜冲射之，不出井外，故名井栏射。全是冲开涣散不属，故又名无亲。

占主内外多怪，上下睽隔，井上架木，易欹易斜，不能长久之象。动则宜，静则扰。事无凭依，一身两用，傍求易就，直道难容，凡事速成易破。

此课如遇吉神良将，凡事半遂，尤喜见青龙救护也。

《观月经》

返吟无依卦

己未连丁未，返吟是两般。

此二卦为无依也。假令亥将巳时占，丁未日，一课丑丁，二课未丑，以未直中亥上见太乙为初传也。此二课犹属八专，阴日逆退三辰为用，初传日上丑，辰上亦是丑作中末传也。己未日同。

臣背明君意，子欺怨父心。无端须绝后，有罪自相擒。更若逢凶将，乖狡祸尤深。

此返吟二课更逢凶将，故主灾祸也。

返吟

返吟居易位，坎户入离宫。返吟有不克，柔日以辰冲。

无克者，丁丑、辛丑、丁未、己未、辛未、己丑，以辰直冲为用也。

冲处初传发，临辰却作中。虽然看日上，所见乃为终。

假令正月将辛丑日巳时占，一课辰辛，二课戌辰，三课未丑，四课丑未，俱不相克，用丑直冲，巳上见登明为初传也，以辰上见小吉为中传，日上见天罡为末传也。

此是课家法，学人莫乱攻。

看是辰冲何神为用，辰中、日末是课法也。

凶卦盗贼起，

凶卦为伤，盗贼以应也。

去者路难通。父子不和睦，

主父子分离，有路难通不和顺也。

亲情无始终。三传如有救，翻祸见青龙。

青龙是卦中喜神，重审卦注。定主反祸为福者也。

《心镜》

无依是返吟，逃者远追寻。合者应分散，安巢别改林。守官须易位，结友也分襟。臣子俱怀怨，夫妻有外心。所为多重复，占病两般侵。

《袖中金》

返吟，阴阳各异其位，刑冲破害，事带两端。天地乖隔，南北相违。睽而复合，反而复往。欲不动则扰乱。又云，无依是返吟，刑冲破害，事带两途，远近系心，更相仇怨。且反复而呻吟，是无预夺而叹息也。睽而复合，反而更往，欲动不动，疑贰不决，事从外起，臣慢其君，子逆其父，夫妻离背，朋友失义，凡动无得，何以依恋。惟当久动思静。柔日非一事，须有两事，事成亦破。子午乘蛇，官病灾凶。卯酉乘合，人离财散。寅申乘龙，隔墙有祸。巳亥辛日减德，辰戌多凶，不论空亡。丑未不吉。惟癸日约期不爽。六阴日谓之井栏课，如井上架木，易欹易斜，不能长久之象也。

《指要》

天地乘隔，南北相违之象。占事动则宜，静则扰，主两事。俱阴主滞，用旺相始宜。所主皆速。卯酉上发用，主门户动摇。若遇井栏射取传，占事难成易破，虽遇吉神，亦是半遂。一云反复不定，病主两症。

三光课

凡课用神、日辰旺相，吉神在中，为三光课。盖日为人，旺相，不但诸鬼不能胜，而人口又能峥嵘，一也；辰为宅，旺相，不但宅居广宽，而诸邪又不能入，二也；用神为日用动作，旺相，不惟所干无阻，而又事得光耀，三也。此三处神更乘吉将，又光其身，又光其宅，又光其动作，三者皆有光华，故名三光。占者万事任其所为，皆无费力而成，且有吉利，统贲之体，乃光明通达之课也。

象曰：课入三光，万事吉昌。刑囚释放，疾病安康。市贾得利，谋干俱良。福佑自至，凶祸消亡。如神将俱和合相生，日神用神旺相，主迁官进职之荣，终始获喜，必有庆贺，万事吉昌。纵年命凶杀亦不为凶，则应贲六五“束帛戋戋，吝，终吉。”象。若日辰居天乙后，中末囚死，则应三光失明之象，前有功德虚喜，后复抑塞难通，当应贲六四欲与初九婚姤，乃为九三间隔，未获相贲之象也。

如甲日未时酉将春占，日辰旺相，用神旺相，上乘吉将，为三光课也。

辰六

午青

申白

青 六

午 辰

辰 甲

未申酉戌

午　　亥

巳　　子

辰卯寅丑

《订讹》

三光，日辰、发用者旺相，乘吉将。日为人，辰为宅，用神为动作，三处旺相乘吉将，是三处皆有光辉，故名三光。

占主光辉通达，百事吉昌，皆无费力而成。官荣病安，囚释，市贾得利，如神将俱和合相生，初末逢吉将，居官迁职，始终庆吉，纵年命凶煞亦不为凶。

此课主吉，然末传亦最要紧。若日辰居天乙后，并末囚死乘凶将，为三光失明之象，前有功德虚喜，后复抑塞难通。

《观月经》：名开云观日

用神如旺相，分配一光时。

如春木旺火相之类，用神得旺相者为一光也。

吉将临其上，二光得礼仪。

如发用是吉将，即贵青常合等乘时旺相者，二光也。

日辰兼有炁，三光不改移。

如春甲乙，夏丙丁之类，所值日时当为三光也。

求事多来速，当官职不迟。

若无三刑六害，主喜事，求官必得。

末传无刑害，车马镇相随。三合与六合，逍遥自在期。

末传三合六合，主有喜事也。

忽然刑害破，凶将皆颦眉。

如三刑六害，或冲破兼凶将，主先祖有财，后来家道颦眉不足也。

《心镜》

用起日辰兼旺相，传中复有吉神并。三光并立无相克，作事皆欢病回凶。 纵逢凶将无忧患，囚系官灾事不停。六月戊寅寅时课，三传俱旺贵人荣。

《袖中金》

用神旺相，吉神临支干有气，末传又逢吉神吉将或带合，三光并照，福佑自至，灾祸自消，吉无不泰矣。若用神旺相，吉将亦临支干有气，末传却值凶将刑害交互者，则光而复翳，明而反暗，先祖有财，后来家道萧索。凡遇此者名三光埋影，不可不审末传，勿一概言之。

假令六月戊寅日午时寅将占。

丑贵

午白

酉勾

六 白 贵 勾

戌 午 丑 酉

午 寅 酉 戊

勾六朱蛇

酉戌亥子

青申　　丑贵

空未　　寅后

午巳辰卯

白常元阴

此课虽是昴星虎视，却为三光。夏传得丑，又是贵人临上。戊课在巳，是日有气。寅支传午，又是辰有气也。

三阳课

凡课天乙顺行，日辰有气居前，旺相气发用，为三阳课。盖天乙贵人左行正理，阳气顺，一也。日辰前于天乙，阳气伸，二也。日辰旺相，阳气进，三也。此三者阳气开泰，万物光辉，更兼吉将，故名三阳。占者凡事吉庆，所求皆遂，统晋之体，乃龙剑呈祥之课也。

象曰：课入三阳，官爵翱翔。讼狱得释，疾病无妨。财吉遂意，行人还乡。贼来不战，孕产贤郎。如神将上下相生，营谋万事皆利，有官者职位高迁，病者死虽入棺当活，囚者刀虽临项无虞。纵逢刑害，喜事不迟，则应晋六五往吉无不利之象。若天乙在辰戌为贵人坐狱。狱阴地，用神为鬼贼克日，中末无救，则应三阳不泰，占事暗昧难就，未免先吉后否，则应晋九四鼫鼠贞历之象也矣。

如乙丑日酉时戌将，天乙子临亥顺行，日辰在天乙前，寅为旺气加丑发用，为三阳课也。

寅朱

卯六

辰勾

六 朱 空 青

卯 寅 午 巳

寅 丑 巳 乙

午未申酉

巳　　戌

辰　　亥

卯寅丑子

《订讹》

三阳，天乙顺行，日辰居前，发用旺相。天乙左行，阳气顺，一也；日辰前于天乙，阳气伸，二也；用神旺相，阳气进，三也。三者阳气开泰，故名三阳。

占主吉庆，凡求皆遂，官擢讼解，病愈财获，行人来，贼退，孕产贵子。如神将吉，上下相生，定主官职高迁，纵逢刑害无妨。

此课主吉，然或天乙在辰戌，为贵人坐狱。狱阴也，岂阳乎。用神为鬼克日，中末无救神，则三阳不泰。占事暗昧难就，先吉后否。

附：课传中六阳俱备者，名六阳课，利公用不得私谋。

《观月经》

一阳天乙顺用旺，二阳知好将临其上。三阳次第推，病者应无死。死者再生之，狱囚脱灾厄。临刑无罪危，举事皆言吉。求财利必随，纵逢刑与害，喜事不迟迟。

《心镜》

天乙顺行一阳言，日辰有气复居前。立用之神并旺相，三阳吉庆保安然。上下相生神将吉，出行有利职高迁。病解讼伸诸事吉，纵逢刑害亦无愆。又云刀虽临颈却无愆。

《袖中金》

天乙顺治，龙合立于干前，末旺生初，正时生年。曰三阳者，天乙顺治，一也；用神旺相二也；吉将发用三也。凡占百事大吉，为明为泰，为生为长，举事亨壮，病人复生，囚者无罪也。

《订讹》

四顺，初神将凶，末神吉，一也；初死囚，末旺相，二也；天乙顺行，三也；传出天乙前，四也。四者，皆为顺利，故名四顺。

占主如虽阻滞，终获通泰。

三奇课

凡课得旬日之奇发用或入传，为三奇课。如甲子、甲戌旬用丑，甲申、甲午旬用子；甲辰、甲寅旬用亥，此为旬三奇。甲日用午、丙奇辰、乙巳、丁卯、戊奇寅、己丑、庚未、辛申位、壬奇取酉、癸戌，云此为日奇。盖鸡鸣乎丑，日精已备；鹤夜半鸣，月精已备；斗转乾亥，星精已备。又丑为玉堂，子为明堂，亥为绦宫，此三者日月星精为旬用之奇，故曰三奇。占者百祸消散，凡事吉利，统豫之体，乃上下悦怿之课也。

象曰：万事和合，千殃解除。婚求淑女，孕育贵儿。士有奇遇，病获良医。纵乘恶将，凶去吉随。如旬、日奇并临，吉课为上。有旬奇无日奇，亦可用。或逢亥子丑兼全，为三奇联珠，大吉。更遇天上三奇乙丙丁或地下三奇甲戊庚入传尤利，居官则因异政超擢，出军利用奇兵取胜，凡事逢凶化吉，则有豫六二贞吉之象。若有干奇无旬奇，神将凶，则应初六鸣豫凶也。

如乙酉未时申将，初传亥加戌，旬奇发用，为三奇课。

亥后

子贵

丑蛇

后 阴 空 青

亥 戌 午 巳

戌 酉 巳 乙

午未申酉

巳　　戌

辰　　亥

卯寅丑子

《订讹》

三奇，旬奇发用或入传是也。外又有联珠奇、遁奇、干奇。甲子甲戌旬用丑，甲申甲午旬用子，甲辰甲寅旬用亥，此为旬三奇。盖丑为玉堂，鸡鸣于丑而日精备；子为明堂，鹤鸣于子而月精备；亥为绦宫，斗转于亥而星精备，日月星三者之精为六旬之奇，故名三奇。若三传亥子丑为联珠三奇，或天上三奇乙丙丁、地下三奇甲戊庚为遁奇，又甲日午、乙日巳、丙日辰、丁日卯、戊日寅、己日丑、庚日未、辛日申、壬日酉、癸日戊，此干奇也。旬奇、干奇并临为上有旬奇。无干奇亦可，若止有干奇不名三奇。

占主凡事逢凶化吉，不忌刑杀，士有奇遇，官以异政超擢，出军奇兵，取胜婚谐，孕生贵子，病讼解。

此课如奇作空亡，未免奇精有损，其福减半，先明后暗，吉凶皆无成。

《观月经》：名枯木重荣

甲子与甲戌，大吉两旬奇。

此二旬之中，大吉为三奇发用，虽凶将，复得大吉，即在三传中亦吉不凶。

甲申与甲午，神后镇相随。

此二旬之中，见神后发用者，三奇卦也。

甲辰与甲寅，登明救疗师。

此二旬发用见登明为三奇卦，病者速痊，官事即解散也。

万事皆和合，千灾速解离。忽得亥子丑，连茹百祸移。上自元道卦，从此立根基。

亥将有九课，癸酉、乙酉、丙戌、丁酉、戊戌、己酉、庚戌、辛酉、壬戌九日，俱亥将戌时占，是亥子丑为三传也。以上九课连茹三传，名曰三奇卦，更乘旺相将将神即大吉也。亥将戌时甲子日占，三传辰巳午为三奇。乙丑日寅卯辰、丙寅日辰巳午、丁卯日辰巳午，俱比涉害。壬申日丑寅卯、甲戌日辰巳午、丁丑日申酉戌、戊寅日己卯日辰巳午、庚辰日午未申，神遥克日。辛巳日午未申，神遥克日。壬午日丑寅卯三位相连，顺三传为顺连茹。逆连茹是逆三传也，不克尽述。已上时前一课名顺连茹，后课逆连茹，随神将旺相时类断之。前九课多吉，此三奇卦是课中救神，用此立为根基也。

《心镜》

三奇发用逐旬行，两处区分共一名。

卦名两般奇亦有两般奇。

甲申甲午神后是，寅辰二旬在登明。子戌旬中加大吉，不忌杀之并与刑。

又云：甲日胜光乙在巳，

甲日午上起甲，午是三奇，乙日在巳，逆行至丑住。

支逆干顺己丑停。

到丑回向未上起庚为奇。

庚却顺流奇在未，

庚日在未，顺行癸日到戌。

癸尽天魁总有灵。占值两奇皆有庆，传内天喜更要精。

两奇得一即吉。

《袖中金》

三奇亥子丑，分旬发用，课中各正体，不必拘奇也。子戌旬丑、申午旬子、辰寅旬亥，主灾散福临。

大抵三辰连茹，事欲行不行，欲止不止，节外生枝。顺则先进后退，吉而顺。逆则先退后进，凡占必见人情不和，兄弟朋友失和气之象。死三奇卦，后有死奇卦甚明。

顺连茹三奇十二课

亥子丑阳光在下，空怀宝以迷邦。子丑寅含春，和气积中，勿炫玉而求售。丑寅卯将泰，有声名而未蒙实惠。寅卯辰正和，展经略而果沐恩光。卯辰巳离渐，利用宾于王家。辰巳午升阶，亲观光于上国。巳午未迎阳，名实相须。午未申丽明，威权独盛。未申酉回春，若五夜残灯。申酉戌流金，似霜桥走马。酉戌亥革故鼎新，小人退而君子进。戌亥子隐明就暗，私事吉而公事凶。

逆连茹三奇十二课

亥戌酉回阴，必怀暗昧之私。戌酉申返驾，主行肃杀之道。酉申未出狱、出丑、离群，疏者亲而亲者疏。申未午凌阴，主行险侥幸，危者安而安者危。未午巳渐希，脱凡俗而入高明。午巳辰登庸，舍井蛙而旋登月阙。巳辰卯正己，人物咸亨。辰卯寅返照，行藏攸利。卯寅丑联芳悔吝，须知否极泰来。寅丑子游魂、乘凶，坐见事成立败。丑子亥入墓，有收藏之态，仕进无心。子亥戌重阴，安嘉遁之贞，甯甘没齿。

六仪课

凡课的旬首之仪发用或入传，为六仪课。甲子旬用子，甲戌旬用戌，甲申旬用申，甲午旬用午，甲辰旬用辰，甲寅旬用寅，此为旬六仪。子午、丑巳、寅仪辰，卯卯、巳丑、辰仪寅，午未、未申、申仪酉、酉戌、戌亥、亥子神，此为支仪也。盖旬首为六阳，支神星宫之长、直符之使，有礼仪之尊也。故名六仪课，占者凡事吉庆，家集千祥。统兑之体，乃喜气溢眉之课。

象曰：兆多喜庆，求旺相宜。罪逢赦宥，病遇良医。投书见喜，干贵逢时。杀神回避，喜转愁眉。如魁罡加日辰年命，遇六仪为用，变凶为吉。或旬日仪神俱在传，更乘天乙吉将，为富贵六仪。传并支干之用，主人宅皆吉。或乙丑、己巳日夜占，乙酉、己丑日昼占，皆旬首作帘幕官，占科举必获高第。理得奇仪全会，万事动用无阻有喜，纵并诸恶，不能为害，初终传神将吉，乃终始有庆，应兑初九和兑吉之象。如有支仪无旬仪，神将凶，则应兑九五有厉凶象也。仪用克行年者凶。

如丙辰日寅时未将，寅为旬仪，又为支仪，加酉，一下贼克上为六仪课。

寅青

未阴

子合

青贵空蛇

寅酉卯戌

未辰戌丙

戌亥子丑

酉　　寅

申　　卯

未午巳辰

《订讹》

六仪，旬仪、支仪发用或入传是也。旬仪支仪并临，为上有旬仪。无支仪亦可，若止有支仪，不名六仪。

占主凡事逢凶化吉，不忌刑杀，求望得，投书干贵宜，病遇良医，罪赦官擢。若旬首为用，更作今日贵人，为富贵六仪。作帘幕官，士人高第。若奇仪全遇，凡百吉不可言。

此课吉，惟仪克行年凶。

《观月经》

甲子神后是，旬中即用之。神仙致六仪，六甲本根基。

甲子旬中神后发用六仪卦。

甲戌旬中看，河魁改变时。

河魁本是凶神，甲戌旬中遇之发用，是六仪卦，主改祸为福，亦是喜神也。

甲申传送是，甲午胜光期。甲辰天罡怒，愁容作笑眉。

天罡本是凶神，主死亡。死奇卦中注定，甲辰旬中，若天罡发用者，不得断为凶兆。终来欢喜，故曰愁容作笑眉，每遇争竞，亦先凶后吉也。

甲寅功曹动，万类得其仪。

甲寅旬中，功曹发用，为六仪卦，其万类皆动。

六甲取首用，有罪计非危。家事皆如此，病者得天医。

六仪救之也。

求财倍获利，投书喜不迟。

见贵投书亦喜，诸事皆吉庆之兆。

《心镜》

六仪一段居旬首，甲子旬中神后为。更复子当从午配，

又一段六仪。子日起午，丑日在巳，逆行至丑上得巳是也。

逆行相配逐辰移。驱来巳日终于丑，午还居未顺求之。

午日未，未日申，顺数行之。

用得此神名善卦，又须传末吉将临。

凡用神六仪，中传又乘吉将，乃始终有庆也。

《袖中金》

六甲旬首见于初传用之，又子日在午，丑日在巳逆行，午日在未顺行，俱为仪神发用。末传得吉将终始喜庆，大吉之卦也。

时泰课

凡课用起太岁、月建，乘青龙、六合，又带财德之神，为时泰课。盖太岁为天子，月建为诸侯，青龙为官长尊贵、钱财喜庆吉神，六合为谋干利禄、婚姻合和吉利。四者为用并入传，更为日辰财德吉神，如人时运通泰，故名时泰，占者万事亨利，统泰之体，乃天地和畅之课也。

象曰：课入时泰，皇恩欲拜。灾患潜消，谋为无碍。逃亡必归，盗贼自败。孕育贵儿，前程浩大。如初传青龙末传六合，或初传六合末传青龙，但逢太岁月建月将并财德合吉神，则为福神相助，利见大人，朝天子、谒诸侯大贵人皆吉。仕宦则逢荣宠、诏命、乔迁，常人则获财吉，大有嘉庆，当应泰六五帝乙归妹，以祉元吉之象也。

如子年戌月戊寅日戌时卯将，子为太岁，又为日财德合加未为用，初传青龙，末传六合，为时泰课。

子青

巳阴

戌六

青 贵 常 六

子 未 卯 戌

未 寅 戌 戊

戌亥子丑

酉　　寅

申　　卯

未午巳辰

《订讹》

值逢太岁月建作日财德，太岁发用更佳，入传亦可。

天恩，干支得用，乘贵人兼青龙、天后入传，或在年命是也。干支属本季旺气，谓之得用。如春占值甲寅乙卯日之类，兼贵龙后凑合，是上天布降恩泽，故名天恩。

占主仕者膺朝廷恩典，常人获贵人恩惠，孕生贵子，病痊囚赦。

此课若传见空亡，又名天恩未定，事多虚喜，上人虽有意施惠，犹豫不决。

龙德课

凡太岁月将乘贵人发用，为龙德课。当时太岁，人君也，首出庶物，而德被天下；月将，一月主宰之神，太阳也，悬象在空，而明照四方；天乙贵人，吉将之首也，降福致祥，而消苦超贫。若太岁与月将并者，更乘今日之贵神作用神，如龙行雨泽，德及万物，故曰龙德课。占者主天子恩泽，福神相助，统萃之体，乃云龙际会之课也。

象曰：君恩及下，万姓欢忻。罪囚出狱，财喜临身。利名易萃，争讼休陈。官爵超擢，利见大人。如太岁乘贵人发用，传中见月将亦是。主仕宦者加官进爵，君臣际会，及恩诏宠泽之荣。若仕人干求禄位，则有天官赐福，见宰相及君，所谋并吉，当获重重财喜，则应萃九四大吉无咎之象，纵逢凶将，亦不为害，惟尊贵求卑下不吉，或带杀为日鬼，占讼则事干朝迁，则应萃初六有孚不终，乃乱象也。

如癸巳年七月癸酉日酉时巳将，巳为太岁，又为月将，又为日贵加酉，上克下为用，龙德课也。

巳贵

丑勾

酉常

勾贵贵常

丑巳巳酉

巳酉酉癸

丑寅卯辰

子　　巳

亥　　午

戌酉申未

《订讹》意同

《心镜》

太岁今朝作贵人，立用还须月将神。龙德卦宜干禄位，恩赐真官拜圣君。

发用神有月将也，太岁乘天乙发用，传有吉将，官从诏命而出也。

《袖中金》

龙德，乙乘太岁发用，主朝迁恩命，仕宦升擢，利有攸往。

《通神集》

升迁美兆干禄位，指日衣冠拜紫宸。

六壬大全卷七终

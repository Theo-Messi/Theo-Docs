---
title: 卜筮正宗(十八问答附占验)
editLink: true
---

第一问　三传克用

第一问：三传（年、月、日）克用，有一爻动来生，有一爻动来克，亦谓贪生忘克乎？

答曰：寡固不可敌众也，即如一爻生一爻克，又有自克，皆不宜也，何况三传助克乎？又问：月克日生、日克月生，如何？答曰：匹也，再看动出一爻生，是生，动出一爻克，是克也。

辰月丙申日，占弟病业已临危，得既济之革卦：

丶丶兄弟子水　应

丶官鬼戌土

× 父母申金　　　　兄弟亥水

丶兄弟亥水　世

丶丶官鬼丑土

丶子孙卯木

断曰：此卦亥水兄弟为用神，辰月克之，申日生之，又得申金动爻生之，临危有救。果于本日酉时得名医救治，亥日痊愈。

午月丁未日，占弟被讼吉凶如何，得困之恒卦：

丶丶父母未土

○ 兄弟酉金　　　　兄弟申金

丶子孙亥水　应

× 官鬼午火　　　　兄弟酉金

丶父母辰土

丶丶妻财寅木　世

断曰：酉金兄弟为用神，午月克之，未日生之，似可相敌；但动出午火月建相克，大凶之象。

彼问：凶在何时？答曰：今岁辰年太岁相合是无妨，化退神于申，恐危于午年申月。果至午年申月而被重刑。

午月戊辰日，占妹临产吉凶，得晋卦：

丶官鬼巳火

丶丶父母未土

丶兄弟酉金　　世

丶丶妻财卯木

丶丶官鬼巳火

丶丶父母未土　　应

断曰：酉金兄弟为用神，月克日生许之无碍，明日卯时必生，母子平安。

应卯时者，酉金与辰日相合也。

《黄金策》云：“若逢合住必待冲开”，此月克日生，无增生克也。

巳月乙未日，一人占自病，得大过之鼎卦：

× 妻财未土　　　　子孙巳火

○ 官鬼酉金　　　　妻财未土

丶父母亥水　世

丶官鬼酉金

丶父母亥水

丶丶妻财丑土　应

断曰：世爻亥水为用神，未土动来克世，酉金动来生世，是谓贪生忘克，化凶为吉矣！但不宜日辰来克，又逢月冲，虽有酉金原神发动相生，如树无根不起也。果卒于卯日。应卯日者，冲去原神之日，忌神共来克也。

申月戊子日占坟地，得剥卦：

丶妻财寅木

丶丶子孙子水　世

丶丶父母戌土

丶丶妻财卯木

丶丶官鬼巳火　应

丶丶父母未土

断曰：日辰子孙持世，月建生之。青龙戏水，水必从左绕，穴必近大水，不然长流之水到堂。白虎临卯木，子卯刑中带生，是临财爻为无碍。应为朝山属火，被世克，朝山不高；世前戌土为对案，土克世，对案略高。彼曰：一一皆是，葬后未出三年，二子皆废科甲。

第二问　回头之克

第二问：何以谓之回头克？克者有吉凶乎？答曰：土爻动而变木，木爻动而变金，金爻动而变火，火爻动而变水，水爻动而变土，此是爻之回头克也。乾兑卦之离、离之坎、坎之艮坤、艮坤之震巽，震巽之乾兑，此是卦之回头克也。凡遇回头克者，彻底克尽。原用二神遇之则凶，忌仇二神遇之反吉也。

卯月癸亥日，占家宅人口平安否，得需之乾卦：

× 妻财子水　　　　兄弟戌土

丶兄弟戌土

× 子孙申金　世　　父母午火

丶兄弟辰土

丶官鬼寅木

丶妻财子水　应

断曰：申金子孙持世，午火化回头之克，乃自身及子孙皆受克也。子水财爻化戌土回头之克，财为妻妾奴仆，一家受克之卦。后至午月火旺克世，助土克财，财逢月破，一家数口被回禄，俱死。

寅月辛酉日占开店，得艮之明夷卦：

○ 官鬼寅木　世　　子孙酉金

丶丶妻财子水

丶丶兄弟戌土

丶子孙申金　应

丶丶父母午火

× 兄弟辰土　　　　官鬼卯木

断曰：世临寅木得令当时，目下开张可许，独嫌日主克世，又化回头之克，鬼临世爻，须防疾病，至六月世入 墓时当防。果至六月病，至八月店中财物被伙计盗尽，鸣之于官。

申月戊午日，一人占自入病，问过得今年否，得遁之姤卦：

丶父母戌土

丶兄弟申金　应

丶官鬼午火

丶兄弟申金

× 官鬼午火　世　　子孙亥水

丶丶父母辰土

断曰：世爻午火临日辰，可称旺相，但不宜申月建生助亥水回头一克。此人至亥月戌日而故。应亥月者，午火乃日辰之火，彼时亥水不得令不敢克也；戌日者，火库在戌也。

卯月乙未日，一人占卖货，得家人之小畜卦：

丶兄弟卯木

丶子孙巳火　应

丶丶妻财未土

丶父母亥水

× 妻财丑土　世　　兄弟寅木

丶兄弟卯木

断曰：丑土财爻持世，卯月克之，未日冲之，谓之散。又化寅木回头之克，不独财被克，而世亦遭伤矣。后至未月世值月破，回禄伤身而死。

酉月丙寅日占何日雨，得升之师卦：

丶丶官鬼酉金

丶丶父母亥水

丶丶妻财丑土　世

丶官鬼酉金　　　　子孙午火

丶父母亥水

丶丶妻财丑土　应

断曰：亥水父爻为用神，值旬空，酉金官鬼爻是原神，午火化回头之克，旬内不雨，至子日有几点小雨。应于子日者，冲午火仇神故也；小雨者，旬空无根也。

卯月戊辰日，一人占父官事，得萃之同人卦：

× 父母未土　　　　父母戌土

丶兄弟酉金　应

丶子孙亥水

× 妻财卯木　　　　子孙亥水

丶丶官鬼巳火　世

× 父母未土　　　　妻财卯木

断曰：外卦未土，卯月克之，况土值春令气败，又会成亥卯未木局克之，全无救助，必至重罪。后果斩。

巳月丁亥日，一人占仆何日回，得夬之履卦：

× 兄弟未土　　　　兄弟戌土

丶子孙酉金　世

丶妻财亥水

○ 兄弟辰土　　　　兄弟丑土

丶官鬼寅木　应

丶妻财子水

断曰：亥水财爻为用神，亥水虽是日建，不谓月破，但不宜重重土动伤之。谚云“双拳不敌四手”，不独难望归期，还防途中不测。后至午月火旺合未助土时，中途遇害矣！

午月丙寅日，一人占自病，得离之坎卦：

○ 兄弟巳火　世　　官鬼子水

× 子孙未土　　　　子孙戌土

○ 妻财酉金　　　　妻财申金

○ 官鬼亥水　应　　兄弟午火

× 子孙丑土　　　　子孙辰土

○ 父母卯木　　　　父母寅木

断曰：离火化坎水，乃卦变回头之克；巳火世爻化出子水回头之克，名为反吟卦。今午月火旺之时，日主生扶，近来无碍，冬令防之。后果死于戌月丁亥日。应戌月者，世入墓之月也；亥日者冲克之日也。

卯月乙酉日，一人占索房价，得坎之坤卦：

丶丶兄弟子水　世

○ 官鬼戌土　　　　兄弟亥水

丶丶父母申金

丶丶妻财午火　应

○ 官鬼辰土　　　　妻财巳火

丶丶子孙寅木

断曰：坎卦变坤，亦是卦变回头之克，世爻虽得日生，不宜两重土动来伤，此卦甚凶，不但房价事小，宜防不测之祸。后果于午月覆舟而亡。应于午月者，辰戌土鬼出春令，遇火增威，世临月冲也。此占房价验在其命，乃神之预报其凶，占此获彼，占轻验重也。

申月戊辰日占具题，得中孚之损卦：

丶官鬼卯木

○ 父母巳火　　　　妻财子水

丶丶兄弟未土　世

丶丶兄弟丑土

丶官鬼卯木

丶父母巳火　应

断曰：五位巳火生世，化子水回头克，不宜具题。问曰：有害否？予曰：巳火虽不能生，幸卦中无动爻克世，利害皆无。后题而果不准行。

寅月丁巳日占虑大计，得旅之明夷卦：

○ 兄弟巳火　　　　妻财酉金

丶丶子孙未土

○ 妻财酉金　应　　子孙丑土

丶妻财申金

丶丶兄弟午火

× 子孙辰土　世　　父母卯木

断曰：子孙持世化回头之克，但嫌世位临之，世为自己不宜受克，虽有金局生扶，伏官难称无恙。后果削职。

第三问　生用神者

第三问：生用神者为原神，本主吉，吉中亦有凶者乎？答曰：原神动来生用，用神出现旺相者，其吉更倍也。如用神旬空衰弱或伏藏现，待用出旬得令值日，所求必遂也。如用神旺相，原神休囚不动，或动而变克变绝变墓，月破日冲，或仇神动克原神，或被日月相冲，或化退神，皆不能生用，则用神根蒂被伤，不唯无益，反而有损矣！

申月戊辰日，妻占夫近病，得同人之离卦：

丶子孙戌土　应

○ 妻财申金　　　　子孙未土

丶兄弟午火

丶官鬼亥水　世

丶丶子孙丑土

丶父母卯木

断曰：世爻亥水夫星墓于辰日，其病若论随鬼入墓，岂不凶乎？幸申金原神动来生用，又化出未土生助原神，又戌土暗动生助原神，是夫星根蒂固深，所嫌亥水旬空不受其生，必待巳日冲起亥水即愈。果己巳日痊愈也。

卯月甲寅日占风水，得困之节卦：

丶丶父母未土

丶兄弟酉金

○ 子孙亥水　应　　兄弟申金

丶丶官鬼午火

丶父母辰土

× 妻财寅木　世　　官鬼巳火

余曰：占祖茔必有他故，葬后因何事不亨？今日何事而问，明以告我方敢决断。彼曰：自葬后被论而归，年近五旬尚无子息，是以卜此坟有何碍否？余曰：六合化合风藏气聚，但嫌亥水申金被日辰冲之，申乃水之原神，必然源流水归漕之故耳。若使水归漕不至旁流，巳年再拜丹墀，申年生子。后果验。应巳年起用者，世上寅木化出官星之年也；申年生子者，亥水子孙化出申金回头生之年也。

丑月戊子日，一人自占近病，得同人之旅卦：

丶子孙戌土　应

○ 妻财申金　　　　子孙未土

丶兄弟午火

丶官鬼亥水　世

丶丶子孙丑土

○ 父母卯木　　　　子孙辰土

断曰：占自病，世为用神，世爻亥水子日拱之，又得申金原神动来生世，乃不死之症。唯嫌申金化出未土，乃是月破旬空，则原神无根矣。目下无碍，恐危于春月。至立春日果死。应正月死者，申金原神亦逢月破，春月木旺，未土又被克也。

寅月乙丑日子占父病，得升之师卦：

丶丶官鬼酉金

丶丶父母亥水

丶丶妻财丑土　世

○ 官鬼酉金　　　　子孙午火

丶父母亥水

丶丶妻财丑土　应

断曰：亥水父爻为用，虽值旬空，有酉金原神动来生之，可许无碍，但不宜酉金化出午火回头一克，此乃原神被伤，用身无根矣。此人果死于卯日卯时。应卯日卯时者，生助午火冲克原神也。

第四问　三合成局

第四问：三合八卦成局，何以断之？

答曰：原用二神局则吉，忌仇二神局则凶。

成局者结党也，卦中动爻虽敢制之，如三爻齐发合成用神局，必有一爻用神；合成原神局，必有一爻原神，合成仇忌局必有一爻仇忌，宗其一爻有病关因者断之。

或遇日冲者曰暗动（此言静而日冲），曰填实（此言动空日辰而冲之），曰破（此言月建冲也）。

但其冲破也，必待相合之期至而应事之吉凶。

如一爻静二爻发者，必待一爻静者值日应事。

如一爻静而逢空者，或动而逢空者，或化而逢空者，待其出空之期应事之吉凶。

如空而逢合，静而逢合，动而合者，必待冲期至而应事之吉凶。

如自化合或与日合，如自化墓或墓于日者，必待期冲（此言三爻齐发二爻无病，指自化者言也）。

如自化绝或绝于日者，必待期生（亦指一爻有病者而言也）。

卯月丁巳日，两村戽水斗欧，得离之坤卦：

○ 兄弟巳火　世　　妻财酉金

丶丶子孙未土

○ 妻财酉金　　　　子孙丑土

○ 官鬼亥水　应　　父母卯木

丶丶子孙丑土

○ 父母卯木　　　　子孙未土

断曰：内为我村，外为彼相，内卦亥卯未为木局，外卦巳酉丑为金局。金来克木，幸衰金不克旺木，又日主制金，不足畏也。况六冲化六冲不至为非，其事即散。果验。合成内外两局，即彼我之分，不动不成局，即看世应。今且人众同心，彼我合局，神之妙用也。

巳月丁酉日，占递呈图谋补缺，得乾之需卦：

○ 父母戌土　世　　子孙子水

丶兄弟申金

○ 官鬼午火　　　　兄弟申金

丶父母辰土　应

丶妻财寅木

丶子孙子水

断曰：寅午戌之合官局生世，此缺必得，内少寅字发动，须待寅日递呈可也。后果验。此虚一待用也。

寅月丙辰日占选期，得乾之小畜卦：

丶父母戌土　世

丶兄弟申金

○ 官鬼午火　　　　父母未土

丶父母辰土　应

丶妻财寅木

丶子孙子水

断曰：此卦戌爻暗发，寅爻如明动者，必以午火官星化未土作合，合待冲开；今不然，以午火明动、戌土暗动三合官局，独少寅动，借寅月建补戌三合，本月必选。果验。此亦虚一补用也。

辰月丁亥日占辨复，得萃之革卦：

丶丶父母未土

丶兄弟酉金　应

丶子孙亥水

× 妻财卯木　　　　子孙亥水

丶丶官鬼巳火　世

× 父母未土　　　　妻财卯木

断曰：巳火官星持世，临驿马暗动，辨复在即。内卦亥卯未合财局，原神生也，因于未土旬空，必待未月定蒙题允，即得美缺。后果验。未月者，实空之月也。

丑月己卯日占父急病，得乾之贲卦：

丶父母戌土　世

○ 兄弟申金　　　　子孙子水

○ 官鬼午火　　　　父母戌土

丶父母辰土　应

○ 妻财寅木　　　　父母丑土

丶子孙子水

断曰：世爻戌土父母为用，近病不宜日合，幸寅午戌合成火局生用，大象无妨。但戌爻被合，必待明日辰时，合逢冲而病愈也。果验。

丑月戊午日占婶病，得离之明夷卦：

○ 兄弟巳火　世　　妻财酉金

丶丶子孙未土

○ 妻财酉金　　　　子孙丑土

丶官鬼亥水　应

丶丶子孙丑土

丶父母卯木

断曰：卯木父母爻为用神，外卦巳酉丑合成金局克之，日合丑土，旬空内无妨，乙丑日防之。果于丑日酉时卒。应于丑日者，出旬之日也。

未月戊申日，占子何日归，得睽之鼎卦：

丶父母巳火

丶丶兄弟未土

丶子孙酉金　世

× 兄弟丑土　　　　子孙酉金

丶官鬼卯木

○ 父母巳火　应　　兄弟丑土

断曰：卦内巳酉丑合成金局作用神，丑土系月破，必待立秋后甲子日到家。后果验。此应立秋后者，丑土月破，出旬则出破矣。果于甲子日归，此其破而逢合也。

巳月丙申日，占父何日归，得大畜之乾卦：

丶官鬼寅木

× 妻财子水　应　　子孙申金

× 兄弟戌土　　　　父母午火

丶兄弟辰土

丶官鬼寅木　世

丶妻财子水

断曰：寅午戌三合父局，独有寅字日冲，又绝于申日，己亥日必归。果验。己亥日到者，此冲中逢合也，绝处逢生也。

丑月戊辰日占防参劾，得井之中孚卦：

× 父母子水　　　　兄弟卯木

丶妻财戌土　世

丶丶官鬼申金

○ 官鬼酉金　　　　妻财丑土

丶父母亥水　应

× 妻财丑土　　　　子孙巳火

此公因新换抚军，防其参劾，予曰，此卦甚奇，世空逢日冲不为空矣，世不受克而暗动，虽无参论，离任不免。

彼曰：既无参论，如何离任？

予曰：世爻暗动必主动摇，内卦合金局生应，果知此位已属他人矣。

后因裁他处，缺上台题留他处官顶此公位，将此公赴京另补。

此亦少见少闻之事，知我者唯神明也。

寅月戊午日，占地造葬可否，得颐之无妄卦：

丶兄弟寅木

× 父母子水　　　　官鬼申金

× 妻财戌土　世　　子孙午火

丶丶妻财辰土

丶丶兄弟寅木

丶父母子水　应

断曰：世爻戌土春天休囚，化午火子孙回头之生，日辰月建共成三合，青龙临水化申长生，水源极远，必从左首而来；但化月破，戌土日辰冲散，此水有时干否？彼曰：正是。

予曰：无妨，卦日月世与子孙共成三合，自然亡者安生者乐，葬之必发。

辰年下葬，酉年孙中亚魁，子年次孙又登乡榜。

巳月甲辰日，占何日雨止，得鼎之睽卦：

丶兄弟巳火

丶丶子孙未土　世

丶妻财酉金

○ 妻财酉金　　　　子孙未土

丶官鬼亥水　应　　（伏父母卯木）

× 子孙丑土　　　　兄弟巳火

断曰：若执古法，父伏空无雨，财福动晴明。

今不然，巳酉丑合成财局克父，父若不空受其克，是无雨也，今伏而又空，谓之避克，其雨不能止，必待卯日出透出空被克，方可雨止。

后至申寅日其雨更大，卯日大晴。

其寅日虽出空，而寅未载卦中，不受其克，果大雨也。

酉月辛卯日，占妻财去摇会可得否，得恒之蛊卦：

× 妻财戌土　应　　兄弟寅木

丶丶官鬼申金

○ 子孙午火　　　　妻财戌土

丶官鬼酉金　世

丶父母亥水

丶丶妻财丑土

断曰：若执古法财动福生，此会必得也，今不然。应上之财非财也，乃邻友之妻也，寅午戌合成火局生应克世，卯月合应冲世，是谓出现无情于我，会局有情于他，必邻人之妻得会也。果验。

第五问　反吟之凶

第五问：反吟之凶有轻重分别乎？答曰：凡得反吟卦，用神不变冲克者，事虽主反复，亦主事就，最嫌用神化冲克者，凡谋大凶。

卯月壬申日，占随官上任如何，得比之井卦：

丶丶妻财子水　应

丶兄弟戌土

丶丶子孙申金

× 官鬼卯木　世　　子孙酉金

× 父母巳火　　　　妻财亥水

丶丶兄弟未土

断曰：世临卯木化酉金克冲，内卦乃爻之反吟也，此行不吉，不去为上。后因官府掣签得缺，近于贼营；辞而不去，及至官府去后，又因他事而去，至七月城破，与官府一同被害。盖与官同被害者，世上官爻向受酉金之冲克也；不去而又去者，此内卦反吟之故也。

卯月乙亥日占升选，得临之中孚卦：

× 子孙酉金　　　　官鬼卯木

× 妻财亥水　应　　父母巳火

丶丶兄弟丑土

丶丶兄弟丑土

丶官鬼卯木　世

丶父母巳火

断曰：世临卯木月建，官星得长生于日，世与官星同临旺地，许彼升任。果于本月报闻，由江西升任山东。未及一载复任江西，此外卦之反吟，去而复返也。

未月丁巳日，占嫂复病吉凶如何，得剥之坤卦：

○ 妻财寅木　　　　兄弟酉金

丶丶子孙子水　世

丶丶父母戌土

丶丶妻财卯木

丶丶官鬼巳火　应

丶丶父母未土

断曰：外卦艮变坤，乃卦之反吟也，明是病愈而复病也。但不宜寅木用神化酉金回头之克，又墓于未月，日辰刑之，此病危于申日，果验。

巳月戊申日，占往前处脱贷有利否，得小畜之乾卦：

丶兄弟卯木

丶子孙巳火

× 妻财未土　应　　子孙午火

丶妻财辰土

丶兄弟寅木

丶父母子水　世

断曰：小畜卦变乾，是卦之反吟也。所喜世与财爻长生于日，指此处占，以应爻作地头，临午火回头生合，比前利息更倍。后此人往返三次，俱得倍利。

卯月戊子日占坟地，得巽之升卦：

○ 兄弟卯木　世　　官鬼酉金

○ 子孙巳火　　　　父母亥水

丶丶妻财未土

丶官鬼酉金　应

丶父母亥水

丶丶妻财丑土

断曰：世为穴，临月建，子日生之，是为吉地，但不宜爻变反吟，子孙与世皆化克冲，不可葬。彼曰：重价已成久矣，地师皆称美地。后竟葬之，四年内二子一女并自身相继而卒。

第六问　伏吟之凶

第六问：伏吟之凶有轻重分别乎？答曰：伏吟者，忧郁呻吟之象，内卦伏吟内不利，外卦伏吟外不利，凡占皆不如意，动如不动、懊恼呻吟。占名，久困宦途淹留仕途，占利本利消失，占坟茔宅舍，欲迁不能，守之不利，婚姻难就，官司兜搭，出行有阻，如问行人恐他在外忧郁，如占彼此之势，内则我心不遂，外则他意难安。欲问吉凶，研究用神生克；要知祸福，须详用忌伏吟。

申月乙卯日，占兵到一家当避何处，得无妄之大壮：

○ 妻财戌土　　　　妻财戌土

○ 官鬼申金　　　　官鬼申金

丶子孙午火　世

× 妻财辰土　　　　妻财辰土

× 兄弟寅木　　　　兄弟寅木

丶父母子水　应

断曰：内外伏吟，忧郁未解，所喜世爻午火子孙为自己，应爻子水作父母，月建生应，日辰生世，世应安静，父母与自己无碍。最嫌寅木兄弟爻伏吟，又是月破，昆仲有厄。彼曰：我父母在西方舍亲家，得无妨否？答曰：西方属金，生扶父母，万无忧疑矣。妆自己宜避于东方，东方木能生火，兄弟妻仆俱从汝走，子孙持世，可保无虞。彼回即领家眷往东方去，后来复我曰平安，唯其弟牵念父母往探之，行至半途遭害矣！

申月甲午日，占父在任平安否，得姤之恒卦：

○ 父母戌土　　　　父母戌土

○ 兄弟申金　　　　兄弟申金

丶官鬼午火　应

丶兄弟酉金

丶子孙亥水

丶丶父母丑土　世

断曰：独嫌外卦伏吟，任上必有事，故不得已而呻吟也。彼曰：地方苗獞之变可有碍否？答曰：日辰生父，他事无虞。又问今年归否？答曰：伏吟欲归而不得，来年辰月平静当裁缺，午月复补。此应辰月载缺者，戌父伏吟又逢破也；应午月复补者，日辰官星帮比生用，得时而旺也。

寅月乙卯日，客在外占家中安否，得无妄之乾卦：

丶妻财戌土

丶官鬼申金

丶子孙午火　世

× 妻财辰土　　　　妻财辰土

× 兄弟寅木　　　　兄弟寅木

丶父母子水　应

断曰：内卦为家中，已是伏吟，恐有变异呻吟之事出。彼曰：当主何事？答曰：寅月卯日共来克辰土财爻，恐是妻妾奴婢事耳。是日其人又占妻在家安否，得豫之否卦：

× 妻财戌土　　　　妻财戌土

× 官鬼申金　　　　官鬼申金

丶子孙午火　应

丶丶兄弟卯木

丶丶子孙巳火

丶丶妻财未土　世

断曰：戌土财爻又是伏吟，月日相克，令妻必有大危。彼曰：应在何时？答曰：日辰合戌，月下虽寅卯皆克，可许无妨，交辰月伏吟又逢月冲，必难逃矣！果于三月乃妻去逝矣！

第七问　爻遇旬空

第七问：爻遇旬空，断乎到底全空，却应乎填实，欲断作不空，却又到底空，何也？答曰：无生有克者到底空也，有生无克者待时用也。卦之最凶者，喜用爻旬空；卦之最善者，忌用爻之旬空。

巳月戊戌日占求财，得益卦：

丶兄弟卯木　应

丶子孙巳火

丶丶妻财未土

丶丶妻财辰土　世

丶丶兄弟寅木

丶父母子水

断曰：辰土财爻持世，因值旬空，戌日冲之，谓之冲空则起，本日即得。果验。应于本日者，戌日亦是财星冲我也。此冲空有用是也。

亥月甲子日，占仆何日回，得革卦：

丶丶官鬼未土

丶父母酉金

丶兄弟亥水　世

丶兄弟亥水　　　　（伏午火妻财）

丶丶官鬼丑土

丶子孙卯木　应

断曰：伏午火财为用神，被日月之克问其吉凶否？凶也。今问何日回，世空者迟至，忌神旬空待冲，旬内必到，乙巳日必回。后果验。验于巳日者，巳火亦是财星耳，冲其飞而露其伏也。《黄金策》云：“空下伏神易于引拔”，此即是矣。

申月丁卯日，占见贵求财，得同人卦：

丶子孙戌土　应

丶妻财申金

丶兄弟午火

丶官鬼亥水　世

丶丶子孙丑土

丶父母卯木

断曰：亥水官星持世旬空，出旬亥日必见；月建财爻生世，财利如心。果验。此出空待用也。

子月癸酉日，一人自占婚，得恒之鼎卦：

× 妻财戌土　应　　子孙巳火

丶丶官鬼申金

丶子孙午火

丶官鬼酉金　世

丶父母亥水

丶丶妻财丑土

断曰：世官应财乃云得地，今戌土财爻旬空，化巳火回头之生，动生不空，次日求之必允也。果于次日巳时允婚。

午月癸丑日，占妻病何日愈，得萃之比卦：

丶丶父母未土

丶兄弟酉金　应

○ 子孙亥水　　　　兄弟申金

丶丶妻财卯木

丶丶官鬼巳火　世

丶丶父母未土

断曰：卯木财爻为用神，值旬空，有亥水原神相生，次日必愈。旁有人曰：卯爻旬空宜断卯日，何言寅日？予曰：汝不知其法，交甲寅日卯木已出空矣，寅木亦是用星耳。果先愈一日，应甲寅日也。

寅月庚戌日，占子病何时愈，得姤之无妄卦：

丶父母戌土

丶兄弟申金

丶官鬼午火　应

○ 兄弟酉金　　　　父母辰土

○ 子孙亥水　　　　妻财寅木

× 父母丑土　世　　子孙子水

断曰：亥水子孙化寅木旬空，近病逢空即愈，但嫌亥水化寅木旬空，则不能受酉金之生，必等寅日愈。果验，此化空出空也。

未月庚子日，占求财何日到手，得小畜卦：

丶兄弟卯木

丶子孙巳火

丶丶妻财未土　应

丶妻财辰土

丶兄弟寅木

丶父母子水　世

断曰：未月持财，月内必有。今问何日到手，卦中辰土旬空，必关因所现也。断其辰日得财，果验。此乃舍未土之不空而应辰土之空也。

酉月庚辰日占岳父近病，得师之升卦：

丶丶父母酉金　应

丶丶兄弟亥水

丶丶官鬼丑土

× 妻财午火　世　　父母酉金

丶官鬼辰土

丶丶子孙寅木

断曰：酉金岳父旬空，近病逢空即愈；日辰合之，近病逢合即死。但不宜持忌神克之，此病必危。问曰：危于何日？答曰：午火自化旬空，旬空不能克之，近病逢空不死，旬内不死，乙酉日防之。果于乙酉日卯时而死矣！

酉月壬辰日占子病，得大过卦：

丶丶妻财未土

丶官鬼酉金

丶父母亥水　世　　（伏子孙午火）

丶官鬼酉金

丶父母亥水

丶丶子孙丑土　应

断曰：午火子孙伏世亥水之下，月建生助，亥水克之，月下用神旬空不受其克，甲午日难逃矣！果死于午日午时，此谓伏无提拔也。

子月乙巳日，一人占弟死太湖，尸首可见否，得复卦：

丶丶子孙酉金

丶丶妻财亥水

丶丶兄弟丑土　应

丶丶兄弟辰土

丶丶官鬼寅木

丶子孙子水　世

断曰：凡占尸首以鬼爻为用神，今寅木爻旬空，而亥水乃得令之水，暗动合之，明明尸首在于大水之中矣。但寅木旬空，被合须待出旬逢冲，庚申日可见。后至庚申日不见，直至丑月甲子旬内壬申日，尸首浮起得见，此意何也？总之寅鬼出旬而亥水大旺，交丑建丑土制水，甲子旬亥水旬空，水空者如水退矣；木在水中非冲不起，故验于甲子旬壬申日也，岂非神之奇报？学者不可不深究之。

丑月甲午日，一人占父近病，得复之噬嗑卦：

× 子孙酉金　　　　父母巳火

丶丶妻财亥水

× 兄弟丑土　应　　子孙酉金

丶丶兄弟辰土

丶丶官鬼寅木　　　　（伏父母巳火）

丶妻财子水　世

断曰：巳火父母为用神，值旬空，日辰拱之，近病逢空不死，但不利六合卦，六合即死。予想用空六合可以相敌，独不宜世上忌神暗动，外卦巳酉丑合成金局助水克之，此病必凶。彼曰：凶在何日？答曰：巳亥日克冲巳火，还在旬空不妨，恐危于出旬辛亥日也。果至其日而死。此应出旬又被冲克也。

未月戊戌，因大旱占何日有雨，得观卦：

丶妻财卯木

丶官鬼巳火

丶丶父母未土　世

丶丶妻财卯木

丶丶官鬼巳火

丶丶父母未土　应

断曰：月建未土父母爻为用神，日辰帮比，有雨必大；但巳火官爻为原神，值旬空安静，静必冲，空必待出旬。断辛亥日得大雨。果至其日申酉时得雨五寸。

未月戊戌日，占交疏之人何日来，得蹇卦：

丶丶子孙子水

丶父母戌土

丶丶兄弟申金　世

丶兄弟申金

丶丶官鬼午火

丶丶父母辰土　应

断曰：凡卜至交之朋友，以兄弟为用神，今卜交疏之人，当以应爻为用。今应爻旬空，得日辰冲起，必待甲辰日到。果验。

未月甲辰日，卜何日有大雨，得小过之革卦：

丶丶父母戌土

× 兄弟申金　　　　兄弟酉金

丶官鬼午火　世

丶兄弟申金

丶丶官鬼午火

× 父母辰土　应　　妻财卯木

断曰：日辰辰土父母爻为用神，发动，月建帮之，又值土主用事，其辰土旺莫胜言，得雨决不小也；但不宜化卯木旬空，化卯木回头之克。虽有申金化酉金进神克木救土，而卯木旬空，空则谓之畏避，避金之克，致辰土父爻终成病于卯木也。必至甲寅旬乙卯日卯木出空值日，谓之出头难避，戌土暗动助金克之；而卯木已受金克，不能不害辰土，必待甲寅旬乙卯日有雨也。至期竟无，至立秋辛酉申时方雨。应于立秋后酉日者，何也？明现申化酉，即申月酉日也。卯木出空值日到底被克不尽，交申月克之，酉日又冲之，方始得雨。予因此卦，学问又进一层矣！

第八问　月破之爻

第八问：月破之爻，欲定其破为无用，却又应于破，欲谓其不破，却又到底破与无用，何也？答曰：神机现于破。

祸福之机本于动，动而有生无克之破爻，有出破、填实、合破之法；安静有克无生之破爻，则破矣。

戌月丁卯日占讼事，得泰卦：

丶丶子孙酉金　应

丶丶妻财亥水

丶丶兄弟丑土

丶兄弟辰土　世

丶官鬼寅木

丶妻财子水

断曰：爻逢六合，官事必审，不宜戌建冲世，乃是月破，卯日克世必输无疑。果被杖责。此应日克月破故耳。

亥月己丑日，占将来有官否，得兑之讼卦：

× 父母未土　世　　父母戌土

丶兄弟酉金

丶子孙亥水

丶丶父母丑土　应

丶妻财卯木

○ 官鬼巳火　　　　妻财寅木

断曰：未土父母爻持世化进神，未土虽是旬空，日辰冲之曰实，不为空矣。巳火官星动而生世，化出寅木长生，显然有官。彼问：应在何时？答曰：巳年必然食禄王家也。果于巳年得县缺，应实破之年也。

辰月戊子日，占父近出何日归，得乾之夬卦：

○ 父母戌土　世　　父母未土

丶兄弟申金

丶官鬼午火

丶父母辰土　应

丶妻财寅木

丶子孙子水

断曰：父母持世，破而化空化退，若执死法，其父不能归也，莫非转往他方也。予以朱雀临爻动而持世，卯日有信，未日必归。果于卯日得信，乙未日到家。此应卯日得信者，破而逢合之日也；未日回家者，父化未土旬空，出空之日也。

午月癸卯日，占后运功名，得艮之观卦：

丶官鬼寅木　世

× 妻财子水　　　　父母巳火

丶丶兄弟戌土

○ 子孙申金　应　　官鬼卯木

丶丶父母午火

丶丶兄弟辰土

断曰：寅木官星持世，申金动来克之，今年七月必有凶非。彼曰：看因何事？答曰：应动克世，必是仇家。又问：碍于功名否？答曰：若非子水动摇，去位必矣，幸有子水接续相生，本云是吉，嫌破而化空，降级不免。果于七月彼此揭参成大非，子月事结降级调用，后至子月复有用之验也。

寅月甲午日占子病吉凶，得艮之蒙卦：

丶官鬼寅木　世

丶丶妻财子水

丶丶兄弟戌土

○ 子孙申金　应　　父母午火

× 父母午火　　　　兄弟辰土

丶丶兄弟辰土

断曰：申金子孙为用，临月破，不宜日建克之，动爻克之，又化回头之克，有克无生，可急回家，汝子死矣！此人未到家，一人报曰：令郎申时去世矣！此应填实之时，受克而死。

五月庚申日占坟地风水，得咸卦：

丶丶父母未土　应

丶兄弟酉金

丶子孙亥水

丶兄弟申金　世

丶丶官鬼午火

丶丶父母辰土

断曰：日辰临青龙持世，来龙由左而来，龙虎皆有气，必然环抱，最嫌应上未土临月破。应为照山，世前一位为朝案，喜亥水得申日生之，必有朝水，宜取水作朝，不宜取山作向。间爻为明堂，旺相必阔大。彼曰：一一果然，葬可好否？予曰：依予取水作朝，弃山为向，许必大发。彼果依断葬，后即如所言。

申月辛卯日，占买宅吉否，得革之夬卦：

丶丶官鬼未土

丶父母酉金

丶兄弟亥水　世

丶兄弟亥水

× 官鬼丑土　　　　子孙寅木

丶子孙卯木　应

断曰：月建生世，酉金暗动生世，但不宜化寅木子孙临月破，又受金克，唯防损子。彼竟得此屋迁入，不到半月，其子出花而死。后执此卦问余曰：果死矣，此屋自后可居否？宜再卜可决。

第九问　用神不现

第九问：用神不现，看伏神在何爻之下，得出不得出，何以论之？答曰：伏神得出者有四：盖日月生者、日月持之者一也；飞神生伏、动爻生者二也；日月动爻冲克飞神三也；飞神空破休囚墓绝于日者四也。此四者有用之伏神也。伏神不得出者亦有四：休囚无气、日月克者一也；飞神旺相、日月生助飞神克害伏神者二也；伏神墓绝于日月及飞爻者三也；伏神休囚兼旬空月破者四也。此四者乃无用之伏神，虽有如无，终不得出。凡用神旺相如遇旬空，出空之日则出矣。

卯月壬辰日，占候文书何日领，得贲卦：

丶官鬼寅木

丶丶妻财子水

丶丶兄弟戌土　应

丶妻财亥水

× 兄弟丑土　　　　父母午火

丶官鬼卯木　世

断曰：午火父母为用神，伏于二爻丑土之下，又值旬空，许甲午出空必领。果验。此应出旬之日也。

辰月丁巳日占逃仆，得蹇卦：

丶丶子孙子水

丶父母戌土

丶丶兄弟申金　世

丶兄弟申金

× 官鬼午火　　　　妻财卯木

丶丶父母辰土　应

断曰：占仆以财爻为用神，取兑卦二爻卯木伏于本卦二爻午火之下，午火为飞神，卯木为伏神。今申金持世克制卯木，终不能逃；但因伏去生飞名为泄气，盗去财物必尽窝于炉火之家，许甲子日拿获。果于子日得信窝赌铁匠之家，申时拿获。应子日者，冲克午火之飞神，生起卯木之伏神也。《黄金策》云：“伏无提挈终徒尔，飞不推开亦枉然”，此卦应验是矣！

酉月丙辰日占子病，得升卦：

丶丶官鬼酉金

丶丶父母亥水

丶丶妻财丑土　世　　（伏子孙午火）

丶官鬼酉金

丶父母亥水

丶丶妻财丑土　应

断曰：午火子孙伏于世爻丑土之下，丑土旬空易于引拔，许午日必愈。果验。

卯月丙辰日占父病，得复卦：

丶丶子孙酉金

丶丶妻财亥水

丶丶兄弟丑土　应

丶丶兄弟辰土

丶丶官鬼寅木　　　　（伏父母巳火）

丶妻财子水　世

断曰：巳火父母伏于二爻寅木之下，飞来生伏，伏遇长生，许次日愈。果验。

辰月庚申日，占大例桑叶价贵贱，得既济卦：

丶丶兄弟子水　应

丶官鬼戌土

丶丶父母申金

丶兄弟亥水　世　　（伏妻财午火）

丶丶官鬼丑土

丶子孙卯木

断曰：午火财爻为用，伏于世爻亥水之下，申日生扶亥水，午火财爻又绝在亥，叶价贱主无疑也。旁人曰：目今现价三钱不为贱论，如先生之言，必以三钱价为贱论耶？予曰：非也，目下尚早，三钱之价人之虑贵，是年规定价也；今问大例价，必至大市断之。旁人曰：大市何日贵贱？答曰：交甲子旬亥水值空，唯巳午日好卖，交甲戌旬亥水值旬，午火财爻永不得起，则渐渐贱矣。果验。

寅月戊辰日，占病有何鬼神为祸，得小畜卦：

丶兄弟卯木

丶子孙巳火

丶丶妻财未土　应

丶妻财辰土　　　　（伏官鬼酉金）

丶兄弟寅木

丶父母子水　世

断曰：凡卜鬼神以官爻为用，今官鬼伏辰爻之下，与飞神作合，又得日辰合住。予想伏合乃藏匿之象，酉金是正气之神，第三爻为房室，即断曰：汝家房中藏有神像作祟。彼曰：有铜达摩祖师在匣中。命其送于寺内，其病亦愈。

第十问　进神喜忌

第十问：进退神乃动爻变出之神也，吉凶祸福有喜忌之分，何以论之？答曰：吉神宜于化进，忌神宜于化退。而进退之法有三：旺相者乘势而进一也；休囚者待时而进二也；动爻变爻有一而逢空破冲合者，待期填补合冲而进三也。退神之法亦有三：旺相者或有日月动爻生扶，占近事暂时而不退者一也；休囚者即时而退二也；动爻变爻有一而逢空破冲合者，待期填补合冲而退三也。

申月癸卯日占乡试，得恒之大过卦：

丶丶妻财戌土　应

丶丶官鬼申金　　　　官鬼酉金

丶子孙午火

丶官鬼酉金　世

丶父母亥水

丶丶妻财丑土

断曰：酉金官星持世，日冲暗动，又得第五爻官化进神拱扶，不独金秋折桂，来春定占鳌头。果登乡榜，即于次岁辰年联捷。盖化进神者，今秋也，联捷者，辰年冲而逢合也。

酉月庚戌日占何年生子，得屯之节卦：

丶丶兄弟子水

丶官鬼三爻　应

丶丶父母申金

丶丶官鬼辰土

× 子孙寅木　世　　子孙卯木

丶兄弟子水

断曰：寅木子孙世持化进神，寅木旬空，卯木空而且破。后至寅年卯月妻婢连生三子，此卯木虽为月破，得日辰合补，乃休囚待时而用也。

卯月乙丑日，一人自占求婚，得噬嗑之比卦：

○ 子孙巳火　　　　父母子水

× 妻财未土　世　　妻财戌土

○ 官鬼酉金　　　　官鬼申金

丶丶妻财辰土

丶丶兄弟寅木　应

○ 父母子水　　　　妻财未土

断曰：财爻持世化进神，巳火子孙动而生世，但因巳火化子水回头之克，必待午日冲去子水，此是锅底退薪之法也；午日又生合世爻，其婚必成。果于午日完婚。或曰：间爻酉金鬼动竟无阻耶？予曰：月破化退神，虽有阻而无力也。

酉月甲辰日被论，因占自陈如何，得师之明夷卦：

丶丶父母酉金　应

丶丶兄弟亥水

丶丶官鬼丑土

× 妻财午火　世　　兄弟亥水

○ 官鬼辰土　　　　官鬼丑土

× 子孙寅木　　　　子孙卯木

断曰：世化回头之克，官星化退，子孙化进，内三爻皆非吉兆。果于次年二月拿问。应卯月者，子孙出空填破之月也。

未月丁卯日，占功名终得出仕否，得同人之革卦；

○ 子孙戌土　应　　子孙未土

丶妻财申金

丶兄弟午火

丶官鬼亥水　世

丶丶子孙丑土

丶父母卯木

断曰：若以子孙动而克官，是终身无官也，予许辰年出仕，果于辰年得选。此理何也？戌土忌神化退神不能克也。卯日合之，合待逢冲辰也，此是有病有医法也。

第十一问　冲中逢合、合处逢冲

第十一问：冲中逢合、合处逢冲，何以断其吉凶？答曰：合者聚也，冲者散也，冲中逢合先散后聚，先失后得，先淡后浓；合处逢冲反是。

午月丙辰日，占出外贸易如何？得恒之豫卦：

丶丶妻财戌土　应

丶丶官鬼申金

丶子孙午火

○ 官鬼酉金　世　　兄弟卯木

○ 父母亥水　　　　子孙巳火

丶丶妻财丑土

断曰：世上酉金化卯木相冲，正谓反吟卦也，而卯木有冲之能无克之力，得日辰辰土生合世爻，此谓冲中谓合也。况变六合卦，又得戌土财爻暗动生世，此为反吟，主反复觅利也。果验。

戌月甲辰日，占借银有否，得坤卦：

丶丶子孙酉金　世

丶丶妻财亥水

丶丶兄弟丑土

丶丶官鬼卯木　应

丶丶父母巳火

丶丶兄弟未土

断曰：应落空亡，《黄金策》云索借者失望，今应爻旬空又是六冲卦，本主不肯，妨乎戌建合应生世，辰日合世，此乃冲中逢合，先难后易，去借必有。彼曰：前月去借彼不允，今去再借允否？予曰：前月去借不允明现六冲，今借必允明现日合。彼曰：应于何日有？答曰：卯木旬空，交甲寅。应巳出空，寅日又合水财爻，即允。果验。

寅月戊戌日，占失银物可得复否，得巽之讼卦：

丶兄弟卯木　世

丶子孙巳火

× 妻财未土　　　　子孙午火

○ 官鬼酉金　应　　子孙午火

丶父母亥水

丶丶妻财丑土

断曰：卦得六冲，未土财爻化午火回头生合，现失而复得之象。旁人曰：应持白虎金鬼，玄武临财难言复得。予曰：应是他人，被午火回头克制，财为用神，冲中逢合，日主合也，管许必得。彼问：应于何日？答曰：巳火青龙原神旬空，其病在巳，必待乙巳日原神出空值日，当许复得。果验。

辰月丁酉日，自占婚姻成否，得否卦：

丶父母戌土　应

丶兄弟申金

丶官鬼午火

丶丶妻财卯木　世

丶丶官鬼巳火

丶丶父母未土

断曰：卦得六合，婚姻最宜，今世被日冲，应爻月破，谓之合处逢冲，总不言吉。彼曰年庚已经送来，算命又说甚佳，答曰：予屡占屡验，故敢此断。果于本月自得大病，未月世财入墓，此女病故。

卯月乙卯日，占谋望求财，得旅卦：

丶兄弟巳火

丶丶子孙未土

丶妻财酉金　应

丶妻财申金

丶丶兄弟午火

丶丶子孙辰土　世

断曰：此世应相生，卦逢六合，谋望本可成就，但不宜卯月日冲应上酉金财爻，恐他人之财，无缘失望耳。彼曰：有字来，约我明日去，岂有不成之理？次日去，果成议，至壬戌日悔议复不成。应次日成议者，辰日合应；戌日复不成者，世亦逢冲，是合处逢冲也。

午月辛亥日，占师近病得节卦：

丶丶兄弟子水

丶官鬼戌土

丶丶父母申金　应

丶丶官鬼丑土

丶子孙卯木

丶妻财巳火　世

断曰：占近病得六合卦，屡验必死；今世上巳火财爻日辰冲之，是合处逢冲，临危得救。彼问：危于何日？得救何日？答曰：金库于丑，丑日防险；甲寅日冲发应上用爻，财有救矣。果于丑日人事不知，寅日乃愈。

寅月戊辰日，占兄近病吉凶，得晋卦：

丶官鬼巳火

丶丶父母未土

丶兄弟酉金　世

丶丶妻财卯木

丶丶官鬼巳火

丶丶父母未土　应

断曰：酉金兄弟为用神，辰日合之，近端正不宜逢合，幸明日交卯月，即可愈。果验。此亦合处逢冲也。

未月丁巳日，占已悔婚可复成否，得离之旅卦：

丶兄弟巳火　世

丶丶子孙未土

丶妻财酉金

丶官鬼亥水　应

丶丶子孙丑土

○ 父母卯木　　　　子孙辰土

断曰：此卦六冲变成六合，屡验散而又成，离而复合；又得卯木动来生世，此婚一定可成。果于次岁寅年三月复成婚。应辰月者，求婚以财爻为用，得六冲卦既变六合，财爻又逢合也。卯木化出辰土，是卜时所现之机关也。寅年者，应爻暗动合冲之岁也。

第十二问　四生墓绝吉凶

第十二问：四生墓绝吉凶何以断之？答曰：四生墓绝有三；生墓绝于日辰一也；生墓绝于飞爻二也；动而变出者三也。忌辰畏生，祸来不小；用神墓绝，有救无凶。定法如是，活变在人。

巳月戊寅日，占何日得财，得离之丰卦：

○ 兄弟巳火　世　　子孙戌土

丶丶子孙未土

丶妻财酉金

丶官鬼亥水　应

丶丶子孙丑土

丶父母卯木

断曰：酉金财爻安静，明日卯日必得。彼曰：兄弟动而持世何以得财？答曰：兄弟化入戌墓不能克世，次日用静逢冲之日，汝不知耶？果验。

午月己卯日，占妻病得震之丰卦：

丶丶妻财戌土　世

丶丶官鬼申金

丶子孙午火

× 妻财辰土　应　　父母亥水

丶丶兄弟寅木

丶父母子水

一人执此卦问予曰：辰土发动，以辰土财爻为用，化亥水乃是临官，断其不死，但辰土死于卯日，此卦将何断之？还是将土死于卯断其必死耶？答曰：近病六冲不死。又问何日愈，予曰：辰土动来冲世，世上戌土日合，必待次日辰日冲发世上戌土，财爻即愈。果验。

寅月戊子日占生产，得剥之观卦：

丶妻财寅木

× 子孙子水　世 官鬼巳火

丶丶父母戌土

丶丶妻财卯木

丶丶官鬼巳火　应

丶丶父母未土

断曰：子水子孙化巳火，水绝在巳，本日巳时落草而亡。旁有知易者曰：青龙临子孙，如何此断？予曰：且看验否。后果验。此人又问予曰：子孙值日，青龙附之，如何神断？答曰：日辰子孙今日也，巳时者今时也，落早而亡者，吉神化绝鬼也。

子月辛未日占子病吉凶，得渐之中孚卦：

丶官鬼卯木　应

丶父母巳火

丶丶兄弟未土

○ 子孙申金　世　　兄弟丑土

× 父母午火　　　　官鬼卯木

× 兄弟辰土　　　　父母巳火

断曰：申金子孙持世化丑土，金库在丑，未日冲开，又得日辰兴辰土动爻生之，今日午后愈。果验。

辰月甲寅日，占友父病，得屯之震卦：

丶丶兄弟子水

○ 官鬼戌土　应　　父母申金

× 父母申金　　　　妻财午火

丶丶官鬼辰土

丶丶子孙寅木　世

丶兄弟子水

一人持此卦问予曰：申金父母爻为用神，金绝于寅日，是绝耶？答曰：是绝也。戌土原神化长生生扶父母，是绝处逢生耶？予曰：是也。又问翁之父病重无妨乎？答曰：今日午时难过。彼不言而去，后果午时寿终。此人又来问予曰：绝处逢生竟无用耶？答曰：绝处逢生屡试危而有救，今申金绝于寅日，不宜寅日生助午火回头克之，戌土生金本云是吉，戌土乃是月破无力生扶，虽化长生于申，申被日冲又绝于寅日，故此凶断。

申月丙辰日占弟病，得既济之丰卦：

丶丶兄弟子水　应

○ 官鬼戌土　　　　父母申金

× 父母申金　　　　妻财午火

丶兄弟亥水　世

丶丶官鬼丑土

丶子孙卯木

断曰：子孙旬空，亥水不空，今舍实从空，以子水兄弟为用。墓库于日，申金原神发动，又得戌土动来反生原神，而子水虽入墓库，不过重病，交甲子日用神出空冲去午火，则原神之伤即愈矣。果验。若以入库必死，螣蛇动主死，白虎动主丧，秋令戌爻又是沐浴煞，病人最忌，今此病不死何也？但凡看卦，用神推尊。有生无克最吉，助忌伤用最凶，卦卦研究其法，爻爻精察天机，细心变通，岂让君平之卜易哉！

申月癸丑日，占子在楚生理何日回，得损卦：

丶官鬼寅木　应

丶丶妻财子水

丶丶兄弟戌土

丶丶兄弟丑土　世　　（伏子孙申金）

丶官鬼卯木

丶父母巳火

断曰：申金子孙伏于世爻丑土墓库之下，本是不宜，岂可又墓于日辰？令郎恐有大患。彼曰：近有信至，内云八月起身，故占其来否。予曰：此卦难以断其归期。乃叔曰：我来占侄在外平安否。又得无妄之颐卦：

丶妻财戌土

○ 官鬼申金　　　　父母子水

○ 子孙午火　世　　妻财戌土

丶丶妻财辰土

丶丶兄弟寅木

丶父母子水

断曰：前卦子孙不现入墓，后卦现而化墓，况寅木原神乃是真破真空，并无生助；又申金月建官鬼临于道路发动，两卦并看，不祥之兆也。彼曰：前日有口信来说，五月长江履舟而死，此信已闻得，卦理甚明，故戏卜之耳。

亥月丙寅日，嫂占姑病，得咸之蹇卦：

丶丶父母未土　应

丶兄弟酉金

○ 子孙亥水　　　　兄弟申金

丶兄弟申金　世

丶丶官鬼午火

丶丶父母辰土

断曰：姑乃夫之姊妹也，以官鬼为用神。今午火官鬼长生于日，亥水克之不宜，亥水自化长生，又动出申金助水来克，此病必死。后于乙亥日卒。应乙亥日者，亥水旬空实空之日也。

卯月乙未日，姑占弟妇怀孕足月，因有病生产平安否，得困之坎卦：

丶丶父母未土

丶兄弟酉金

○ 子孙亥水　应　　兄弟申金

丶丶官鬼午火

丶父母辰土

丶丶妻财寅木　世

断曰：弟妇乃弟之妻也，以财爻为用神。今寅木财爻墓库于未日，此现在病也；亥水化申金得长生生合财爻，脱身平安。彼问何日产？答曰：亥水化申动来合世，明日必产。果次日产，母子平安，生产后连旧病痊愈。

巳年巳月丁卯日，占劾奏他人，得旅卦：

丶兄弟巳火

丶丶子孙未土

丶妻财酉金　应

丶妻财申金

丶丶兄弟午火

丶丶子孙辰土　世

彼曰：我欲劾奏权奸，恐反遭其害，故占，相烦直断。予曰应爻酉金若无卯日冲之，当论其长生于年月也，今得卯冲，当以巳年月克论，谓之有伤无救，彼之权势自今衰矣。双问有害于我否？答：子孙持世，何害之有？果题准究奸。

未月戊申日，占因误军粮被参，得丰之旅卦：

× 官鬼戌土　　　　妻财巳火

丶丶父母申金　世

丶妻财午火

丶兄弟亥水

丶丶官鬼丑土　应

○ 子孙卯木　　　　官鬼辰土

断曰：世临日辰，月建生之，动出巳火又生官，位可保无虑。诸人不以为然，岂知因获奇功，功名仍复。一人曰：卯木子孙发动，如何无碍？予曰：木绝于日又墓于月，如何碍之？

卯月壬寅日占寻穴地，得革之既济卦：

丶丶官鬼未土

丶父母酉金

○ 兄弟亥水　世　　父母申金

丶兄弟亥水

丶丶官鬼丑土

丶子孙卯木　应

断曰：世爻亥水化申金回头之生，虽休囚，逢生为旺，所嫌寅日冲申，必待秋令可得美地。世化生申，地在西南。果于七月得地，葬后三子皆发科甲。一人问予曰：申金被冲，该断巳月合之，何应申月耶？予曰：巳可合申也，而亥世逢冲岂能就乎？

第十三问　六冲六合

第十三问，六冲六合何以断之？答曰：人之所恶者宜冲，所好者宜合，唯占病有近病久病论。近病逢冲即愈，久病逢冲即死，六合反是。凡六冲卦，有日辰相合、变爻相合，谓之冲中逢合；凡六合卦，有日辰相冲，变爻相冲，谓之合处逢冲。如冲忌神合用神，名为去煞留恩，般般云吉；冲用神合忌神，名为留煞害命，件件皆凶。

酉月壬子日，占侄有事被害否，得大壮之泰卦：

丶丶兄弟戌土

丶丶子孙申金

○ 父母午火　世　　兄弟丑土

丶兄弟辰土

丶妻财寅木

丶官鬼子水　应

断曰：六冲卦事必主散，世上午火父母爻被日辰冲之，令侄无害。彼曰：回来我自责之，后有人解散，乃叔不至责侄。此应六冲卦又冲去忌神之验也。

巳月丁酉日，占文书何日到，得乾卦：

丶父母戌土　世

丶兄弟申金

丶官鬼午火

丶父母辰土　应

丶妻财寅木

丶子孙子水

断曰：应爻旬空，日辰相合，以辰爻父母为用，至甲辰日必到。果验。此六冲卦独合用神，乃冲中逢合也；甲辰日到者，实空之日也。

午月丙子日占开店，得大壮之巽卦：

× 兄弟戌土　　　　官鬼寅木

× 子孙申金　　　　父母巳火

○ 父母午火　世　　兄弟未土

丶兄弟辰土

丶官鬼寅木

○ 子孙子水　应　　兄弟丑土

断曰：六冲卦变出又是六冲卦，不开为上。彼曰：业已成矣。答曰：午火月建当时，化未土作合，日冲不散，恐今冬有变。果冬底伙计有事而止。

申月乙卯日，一人因自及子俱被拿问，得巽之坤卦：

○ 兄弟卯木　世　　官鬼酉金

○ 子孙巳火　　　　父母亥水

丶丶妻财未土

○ 官鬼酉金　应　　兄弟卯木

○ 父母亥水　　　　子孙巳火

丶丶妻财丑土

断曰：六冲卦每事主散，但不宜又变六冲，内外爻见反吟，乱冲乱击，世与子孙皆化克，其象不吉。果俱受重刑。

未月乙亥日，占往买卖求利，得兑之震卦：

丶丶父母未土　世

○ 兄弟酉金　　　　兄弟申金

丶子孙亥水

丶丶父母丑土　应

○ 妻财卯木　　　　妻财寅木

丶官鬼巳火

断曰：六冲变六冲，又是卦反吟，月建当时持世，汝意必去，去必亏折。彼曰：即日起身。予曰：反吟卦之意买货货少，更改他货无利。又问太平否，予曰：兑变震，有冲之力无在之能，平安可许。此人去买绿豆，地头缺少，改买棉花，果亏折。学者当知六冲变六冲总非去象，爻得生得合俱去散矣！

子月己巳日占赌钱，得坤卦：

丶丶子孙酉金　世

丶丶妻财亥水

丶丶兄弟丑土

丶丶官鬼卯木　应

丶丶父母巳火

丶丶兄弟未土

断曰：世克应爻乃为我胜，但不宜巳日冲动亥水反生应爻，与世无益，此去必输，幸六冲卦定不终局。果输不多因争钱而散。不终者六冲也；输不多者，财空生应也；争财而散者，朱雀临财暗动也。

辰日庚午日占会试，得观之否卦：

丶妻财卯木

丶官鬼巳火

× 父母未土　世　　官鬼午火

丶丶妻财卯木

丶丶官鬼巳火

丶丶父母未土　应

断曰：未土持世，化出日辰午火官星生合，鼎甲在掌。果中探花。

寅月甲午日，占子久病，得大壮卦：

丶丶兄弟戌土

丶丶子孙申金

丶父母午火　世

丶兄弟辰土

丶官鬼寅木

丶妻财子水　应

断曰：久病六冲即死；今申金子孙用神月破，午火持世，日辰克之，本日当防。果死于本日辰时。

卯月甲午日，占赶去寄信可遇否，得否卦：

丶父母戌土　应

丶兄弟申金

丶官鬼午火

丶丶妻财卯木　世

丶丶官鬼巳火

丶丶父母未土

断曰：卦得六合，凡事成就，但明日未时清明节，宜星夜赶去必会；恐交清明月建是辰，则应被月冲，冲即去不能会也。果赶去寄去之，次日即开舟矣！

巳月甲戌日，有同乡人占借贷，得复之豫卦：

丶丶子孙酉金

丶丶妻财亥水

× 兄弟丑土　应　　父母午火

丶丶兄弟辰土

丶丶官鬼寅木

○ 妻财子水　世　　兄弟未土

断曰：六合变六合，凡谋易就，久远和同，但亥水财爻月破，酉金原神旬空，世上子水财爻化未土回头之克，又日辰冲辰土暗动，午火生扶应爻丑土，克之太过，在借银事内须防不测。彼曰：昨有友人约我同去，或不允之。予曰：那友何人？彼曰：广东人。予正颜止之不从，竟去借银回，不数里遭其害。

巳月甲寅日，占延师训子，得否之乾卦：

丶父母戌土　应

丶兄弟申金

丶官鬼午火

× 妻财卯木　世　　父母辰土

× 官鬼巳火　　　　妻财寅木

× 父母未土　　　　子孙子水

断曰：以应爻为用神，临戌父可称饱学，独嫌六合变六冲，其间恐有变局不久。问曰：因何事耶？答曰：卦中唯有初爻未土父母化子水，今子孙值旬空，父动水冲，防子孙灾变。后至午月子水逢月破，其子病故，即辞师矣。

第十四问　三刑六害

第十四问：三刑六害犯之必凶乎？答曰：三刑者，寅巳申三全为刑，子卯两遇为刑，丑未戌三全为刑，辰午酉亥谓之自刑。

夫三刑者，用神休囚，有他爻之克，内有兼犯三刑者，主见凶灾。

卦中三刑俱全不动，用神不伤损有生扶，从无有验。

六害屡试无验，故不录出。

寅月庚申日，占侄孙病，得家人之离卦：

丶兄弟卯木

○ 子孙巳火　应　　妻财未土

× 妻财未土　　　　官鬼酉金

丶父母亥水

丶丶妻财丑土　世

丶兄弟卯木

断曰：巳火用神月生日合，可治之症，但不宜月建寅、日建申与巳爻会成三刑，恐危。后果死于寅日寅时。

辰月戊午日占夫病，得离之颐卦：

丶兄弟巳火　世

丶丶子孙未土

○ 妻财酉金　　　　子孙戌土

○ 官鬼亥水　应　　子孙辰土

丶丶子孙丑土

丶父母卯木

断曰：亥日夫星为用，戌土生扶。酉金动来生，但不宜化入墓库，又回头化月建克，又是午日辰午酉亥自刑俱全，此病立见凶危。果本日午时死。

亥月戊戌日占妾近病，得巽之大有卦：

丶兄弟卯木　世

○ 子孙巳火　　　　妻财未土

× 妻财未土　　　　官鬼酉金

丶官鬼酉金　应

丶父母亥水

丶丶妻财丑土　　　　父母子水

断曰：未土财爻为用神，不宜化酉金官鬼，不宜巳火原神值旬空月破，巳火又入墓库于日辰，又丑戌未三刑见全，全无吉兆，即日防之。果卒于本日未时。

戌月庚子日，占一冬生意，得贲之家人卦：

丶官鬼寅木

× 妻财子水　　　　子孙巳火

丶丶兄弟戌土　应

丶妻财亥水

丶丶兄弟丑土

丶官鬼卯木　世

断曰：卯木持世，月建合之，日辰生之，今冬必获厚利。彼曰：子日与子爻刑世，有何吉耶？答曰：凡看卦世用推尊，生克最重，今刑中带生，谓之贪生忘刑。后一冬果获大利。

第十五问　独静独发

第十五问：独静独发如何应验？答曰：五爻俱动，唯一爻安静，谓之独静；唯一爻发动，谓之独发。若卦中有一爻明动，有一爻遇日辰冲者，非云独发也；倘六爻安静，内有一爻日辰冲动者，亦云独发也。然独静独发不过观事之成败迟速，至于吉凶当推用神，若舍用神而决事者，迂且谬也。

午月丙午日，占自去寻父回，得大有之离卦：

丶官鬼巳火　应

丶丶父母未土

丶兄弟酉金

丶父母辰土　世

○ 妻财寅木　　　　父母丑土

丶子孙子水

一友人知《易》，同问其父，执此卦对予曰：寅木一爻独发，正月得见否？予曰：非也。卦中父爻持世，被寅木克制，自身不能动，父亦不得见也；欲身动见父，必待冲克寅木之年月也。命彼再占一卦合决之，得革之既济卦：

丶丶官鬼未土

丶父母酉金

○ 兄弟亥水　世　　父母申金

丶兄弟亥水

丶丶官鬼丑土

丶子孙卯木　应

断曰：此卦正合前卦，前卦应冲开寅木者申也，此卦世化申金回头生，亦应申也。果于申年八月寻父回家。应于申年者，前卦冲去忌神，后卦化出申金父母用神生世也。

申月辛卯日，占子嗣得复卦：

丶丶子孙酉金

丶丶妻财亥水

丶丶兄弟丑土　应

丶丶兄弟辰土

丶丶官鬼寅木

丶妻财子水　世

来占人曰：我有一子因乱失散，今无子，特问将来有子否？断曰：子水持世，月建作子孙生世，有子之兆；第六爻酉金子孙暗动生世，亦云独发，在外卦动，所失之子必来之象。问曰：何时得见？予曰：明岁甲辰年与酉相合，定得意而归。后果验。此用神独发，冲而逢合之年也。

午月甲申日，占久雨伤麦否，得同人之革卦：

○ 子孙戌土　应　　子孙未土

丶妻财申金

丶兄弟午火

丶官鬼亥水　世

丶丶子孙丑土

丶父母卯木

一友执此卦问予曰：戌土子孙一爻独发，昨日丙戌日定该天晴，如何还雨？答曰：尔忧麦水伤神，以子孙发动克去世上之鬼，叫尔勿忧，非应晴也。决不损伤。但戌土化退，不能克尽忧心，故天还雨，必待卯日合之，则大晴耳。果验。

申月甲午日，占开煤窑何时见煤，得家人之益卦：

丶兄弟卯木

丶子孙巳火　应

丶丶妻财未土

○ 父母亥水　　　　妻财辰土

丶丶妻财丑土　世

丶兄弟卯木

断曰：以辰土财爻为用。此卦亥水独发，化出明示辰月建可见，果至次年清明后始得见煤。此应独发化出之用神也。

寅月庚戌日占女病，得未济之蹇卦：

○ 兄弟巳火　应　　官鬼子水

× 子孙未土　　　　子孙戌土

○ 妻财酉金　　　　妻财申金

× 兄弟午火　世　　妻财申金

○ 子孙辰土　　　　兄弟午火

丶丶父母寅木

此卦寅木独静，若不看用神，断寅日生耶？寅日死耶？卦中土为用神，得巳午火动来生之，未土子孙化进神，辰土子孙化回头相生，卦象既吉，也许之寅日愈，果验。

寅月甲辰日，占父远出何日回，得遁之归妹卦：

○ 父母戌土　　　　父母戌土

○ 兄弟申金　应　　官鬼午火

丶官鬼午火

○ 兄弟申金　　　　父母丑土

× 官鬼午火　世　　妻财卯木

× 父母辰土　　　　官鬼巳火

断曰：外卦伏吟，在外有忧愁之象。彼曰：无害否？答曰：内卦辰土父母化巳火回头之生，世爻午火化卯木助火生之，并无有害；第四爻午火独静，五月必归也。后三四月乃父在湖广生理，不料省城兵乱，五月方归。

第十六问　尽静尽发

第十六问：卦得尽静尽发者，何以断之？答曰：六爻安静，无日辰冲爻者，谓之尽静；六爻多俱动者，谓之尽发。尽静者如春花之含蕊，人未见其妙，一沾雨露，油然渐放矣；尽发者如百花齐放，人多见其艳，一遇狂风，翻然而损矣。故静者恒美，动者常咎。

午月庚辰日，占仆近出何日回，得离卦：

丶兄弟巳火　世

丶丶子孙未土

丶妻财酉金

丶官鬼亥水

丶丶子孙丑土　应

丶父母卯木

断曰：酉金财爻为用，月克日生，似可相敌。一卦之中并无生克，唯酉金用神旬空日合，神机现此。但旬空必待出旬合空，虽有可用，须待冲发。交小暑节辛卯日，则酉金值旬不空，冲发必至。果于辛亥日来家，此应静而逢冲也，空待出空也。

辰月己卯日，占今日有人还银否，得坤卦：

丶丶子孙酉金　世

丶丶妻财亥水

丶丶兄弟丑土

丶丶官鬼卯木　应

丶丶父母巳火

丶丶兄弟未土

断曰：酉金原神旬空，日辰冲之，静而逢冲曰起；况日辰临应冲世，彼必今日巳时送还也。果于本日巳时还一半，乙酉日巳时还清。一半者，静空冲起，有一半之力，而财亦有一半者也；乙酉日还清者，已经冲起之神值日，是财之原神填足矣！子孙，喜悦之星，还清岂不喜悦耶？

子月壬申日，占父在乱军中吉凶，得大畜之萃卦：

○ 官鬼寅木　　　　兄弟未土

× 妻财子水　应　　子孙酉金

× 兄弟戌土　　　　妻财亥水

○ 兄弟辰土　　　　官鬼卯木

○ 官鬼寅木　世　　父母巳火

○ 妻财子水　　　　兄弟未土

断曰：六爻乱动，正乱军中象也。以化出巳火父母爻为用，日建克之，寅木原神又被日辰冲克，恐性命难保，后果死无踪迹。

辰月甲子日，占造坟葬亲，得乾之坤卦：

○ 父母戌土　世　　兄弟酉金

○ 兄弟申金　　　　子孙亥水

○ 官鬼午火　　　　父母丑土

○ 父母辰土　应　　妻财卯木

○ 妻财寅木　　　　官鬼巳火

○ 子孙子水　　　　父母未土

断曰：此卦甚凶，不必细论。彼曰：坟已造成，即后开金井落葬，卜之以决吾房安否。予力止之不可葬。正论之间有人来报曰：穴场下俱是斗大石，块不计其数，并且无点穴之处。后有地师看之则曰：背水走石，不成坟地也。

第十七问　用神多现

第十七问：用神多现何以取之？答曰：予屡验者，舍其闲爻而用持世，舍其无权而用月日，舍其安静而用动摇，舍其不破用月破，舍其不空用旬空。天机尽泄于有病之间，断法总在于医药之处。

未月庚子日占财，得小畜卦：

丶兄弟卯木

丶子孙巳火

丶丶妻财未土　应

丶妻财辰土

丶兄弟寅木

丶父母子水　世

断曰：未土月建为用，何以辰土旬空？空必关因。竟断月内辰日得财，果甲辰日巳时到手。此应出空之日时也，正是舍其不空而用空者。

未月甲午日占自升迁，得师之涣卦：

× 父母酉金　应　　子孙卯木

× 兄弟亥水　　　　妻财巳火

丶丶官鬼丑土

丶丶妻财午火　世

丶官鬼辰土

丶丶子孙寅木

断曰：日辰世爻极旺，得月建作官星合世，但卦中两现官星，一空一破，将何爻为用？断其何年升迁？则曰：今岁是卯年，来岁辰年，必以辰年为用，来岁可升。但外卦反吟，常得验者去而复来。果辰年调至河南，五月又调回，十月开督府。一年两调一升，皆应实空之年也。

亥月丙午日，占子何日脱厄，得豫之归妹卦：

丶丶妻财戌土

丶丶官鬼申金

丶子孙午火　应

丶丶兄弟卯木

× 子孙巳火　　　　兄弟卯木

× 妻财未土　世　　子孙巳火

断曰：卦中子孙三现，俱生世爻，是必脱厄。日建午爻安静，二爻巳火月破，许巳年脱厄，果验。此乃用神多现而用月破，验在有病之爻、实破之年也。

未月丁丑日，占子久出何日回，得鼎之需卦：

○ 兄弟巳火　　　　官鬼子水

× 子孙未土　应　　子孙戌土

○ 妻财酉金　　　　妻财申金

丶妻财酉金

丶官鬼亥水　世

× 子孙丑土　　　　官鬼子水

断曰：未土化进神，日辰冲之，丑土化子水合住，巳火原神动来生用，化子水回头克制，目下不来。问曰：终须来否？答曰：午年必来。果于午年午月到家。应于午年月者，未土动而日冲，是动冲逢合之年月也；丑土化子水合，合要冲开之年月也；巳火化子水之克，冲去子水是去煞留恩也。

寅月癸亥日，占子嗣多否，得坤之艮卦：

× 子孙酉金　世　　妻财寅木

丶丶妻财亥水

丶丶兄弟丑土

× 官鬼卯木　应　　子孙申金

丶丶父母巳火

丶丶兄弟未土

彼曰：婢妾三四，在三五年内生者生死者死；子有九人，并无一存，今后可有子否？予曰：子化鬼、鬼化子，不但狼籍，后难许有。果无子，以侄为嗣。

第十八问　诚明不验

第十八问：卜者心诚，断者精明，亦有验，何也？答曰：此其故在卜者而不在断者，乃卜者之意虽诚，或密事难以语人，或问此而意别有在也，所以有不验之故耳。

酉月戊申日，占伯父何日回，得旅之艮卦：

丶兄弟巳火

丶丶子孙未土

○ 妻财酉金　应　　子孙戌土

丶妻财申金

丶丶兄弟午火

× 子孙辰土　世　　父母卯木

此卦若问伯父平安否，卯木父母伏而不现，被日月动爻克冲，必不安矣；今问其回来否，不以此断，只可断用神伏藏受克不来。后果不来，在外平安。

申月乙亥日，占家宅得井之节卦：

丶丶父母子水

丶妻财戌土　世

丶丶官鬼申金

○ 官鬼酉金　　　　妻财丑土

丶父母亥水　应

× 妻财丑土　　　　子孙巳火

断曰：应居二爻，谓之应飞入宅，临父母，必有外姓长者同居。

彼曰：从无外人同舍。内卦合成鬼局，宅内不安。

彼曰：从无驳杂。寅木兄弟月破伏藏，官局克之，或昆仲家不利。

彼曰：吾占家宅，即日欲同家业师乡试，实为功名耳。

予曰：功名与家宅天远地隔矣！功名以官鬼为官星，家宅以鬼为祸害。既占功名，兄之功名不许，令业师必高中也。

彼曰：何以知之？答曰：官局生应，不来生世，谓之出现无情，与我无干也。后果至八月酉金实空之月，此人自己头场贴出，其业师中式第四名。

未月癸亥日，占流年得艮卦：

丶官鬼寅木　世

丶丶妻财子水

丶丶兄弟戌土

丶子孙申金　应

丶丶父母午火

丶丶兄弟辰土

此人往军前求名，说占流年，却不知占名以官爻为官，最喜官星持世，占流年以鬼爻为煞，不宜官鬼持世。予以此理告之，彼曰：烦人援例，不知成否？答曰：此卦官星持世，日辰生合，业已成矣！果壬申日文书实收到。应申日者，寅木官星，日辰合之，合待逢冲之日也。若以流年断之则谬矣！

子月乙酉日，占现任吉凶，得需卦：

丶丶妻财子水

丶兄弟戌土

丶丶子孙申金　世

丶兄弟辰土

丶官鬼寅木

丶妻财子水　应

此公因本省有缺出，不便明问，故以现任吉凶而问，殊不知问缺之得否，子孙持世不得，占现任之吉凶，子孙持世则休官。予动问明，彼曰：占升迁。答曰：此缺不得。果不得，在任甚安。若以占现之吉凶，休官必矣，岂非天渊耶？

午月辛丑日，因母病占问流年，得益之无妄卦：

丶兄弟卯木　应

丶子孙巳火

× 妻财未土　　　　子孙午火

丶丶妻财辰土　世

丶丶兄弟寅木

丶父母子水

如买卖人问流年，自然以财爻为重，此卦旺财持世，未土之财化午火生合，即许之发财。

彼曰：我因老母有病故来占之，欲占何日安否。

予曰：占求财流年与母病是天渊矣！断曰：令堂甲辰日危也。

果验，此应世爻辰土出旬之日也。

午月辛酉日占功名，得萃之遁卦：

× 父母未土　　　　父母戌土

丶兄弟酉金　应

丶子孙亥水

× 妻财卯木　　　　兄弟申金

丶丶官鬼巳火　世

丶丶父母未土

此子十二岁，乃父命其占名。

若以官爻持世，夏火当令，未土父母爻为文章，化进神功名有望。

岂知父叫子占，此心发于乃父之诚也，是父占子也。

卯木不能克父，则父动克子也。

未月戌日而亡。

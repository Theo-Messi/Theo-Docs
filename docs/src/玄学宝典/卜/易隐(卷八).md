---
title: 易隐(卷八)
editLink: true
---

## 《易隐》易隐卷八

东粤游南子曹九锡辑 男横琴居士璿演

疾病占

游南子曰，夫人不幸有疾而占之，不可不慎而详也。

然大端有四，占其死生，占其病症，占其医药，占其鬼崇而已。

若乃病何日起，病何处得，亦疾病之附占也。

鬼谷分爻

头脑 黄泉

心肺 棺椁

脾脏 福德

肝肾 哭声

腿股 吊客

足 丧门

一 用爻自占以世爻身爻命爻为用，代占以应爻为用。

占家亲，祖妣用官鬼，父兄妻子，以各属为用。

如五属不上卦者，则从黄金策分爻取用。

若奴丁占家主，以五爻为用。

占主母，以二爻为用也。

二 生死用爻遇龙福月解天医天喜临持生合者，即愈也。

鬼伤用者，子孙生旺临值之日愈也，子孙生合用爻之日愈也，鬼被刑害克冲之日愈也。

用入胎墓者，刑冲胎墓之日愈也。

用爻死绝者，生用之日愈也。

用爻值病者，生旺之日愈也。

用爻伏藏而元神旺，忌神衰者，用爻临值之日愈也。

用墓逢空，用绝逢生，用鬼逢克者，可救也，待鬼衰身旺世生之日愈也。

用爻逢虎鬼天刑飞廉大杀三坵五墓丧门吊客死炁死符丧车浴盆，动持动克者，必死也。

忌神动者，遇生忌之日死也。

忌神静者，遇忌值之日死也。

用爻随鬼入墓者死。

财动助鬼伤用者死。

世应双空者死。

财旺用空者死。

鬼生命绝者死。

鬼动化墓者死。

月卦化墓者死。

用化墓绝者死。

用逢月绝者死。

卦身墓于世者死也(损卦)。

本宫外卦墓于内卦者死(遁豫升蛊井大有咸)。

世坐本宫墓者，死也(噬嗑蒙泰归妹)。

世坐鬼墓者死也(乾丰中孚升家人旅)。

世坐财墓者死也(财为禄命，忌刑冲墓绝，观解随益泰兑卦)。

卦化墓绝者死也(乾兑化艮坎，艮坤化巽离，化乾震巽化坤)。

用逢月破者死。

又忌神长生之日死(土用亥日死，木用巳日死，火用申日死，水用巳午日死，金用寅日死)。

土鬼动者，鬼爻长生之日死。

卦六冲者，用爻败死墓绝之日死。

用空无气者，元神绝而忌神生之日死。

又用逢空冲者，初病即愈而久病难痊也。

土旺动持克用者，克用爻之日死也。

卦有三无救者，无火无财无子也。

黄泉杀者，春则大畜小畜履井复也。

夏则遁睽临也。

秋则明夷蛊旅也。

冬则遁既济明夷归妹也。

四灭卦者，春蒙夏蛊秋剥冬旅也。

四没卦者，春需夏观秋节冬临也。

棺椁杀者，恒与益也(已上诸卦占病者死)。

又僧一行占病法，从八卦取用也。

父用乾，母用坤，长男用震，次男用坎，三男用艮，长女用巽，次女用离，三女用兑也。

若用卦不出现者与代他人占者，一岁至二十，男用艮，女用兑也。

二十一岁至四十，男用坎，女用离也。

四十一岁至六十，男用震，女用巽也。

六十以上者，男用乾，女用坤也。

若正卦无用象者，则取伏卦。

若主象化死墓绝，化克破者，皆主死也。

又男忌官鬼长生日得病，女忌官鬼沐浴日得病。

若无龙福月解天医动来生合用爻者，鬼爻墓绝日必死也。

又晁以道曰，用爻命爻不上卦者死。

更男忌鬼空，女忌财空，少年卦忌死囚休废，老人卦忌旺相也。

三 病症以官鬼为凭。

如鬼爻持身世，命爻用爻或鬼动来刑害克冲身世命用爻者，或官鬼伏于身世命用爻下者，或身世命用动化官鬼者，各随五行断之也。

鬼属阴，在内卦，则金为肺，木为肝胆，水为肾，子膀胱，火为心小肠，土为脾胃大肠也。

鬼属阳，在外卦，则金为四肢骨节牙齿右耳小便也，木为筋骨左耳也，水为口嘴皮溺痰涎血汗也，土为鼻准腹背肌肉也，火为目胸手心脚底也，又辰戌为顶门，丑未为肩背也。

又八卦乾为首，坤为腹，震为足，巽为股，坎为耳，离为目，艮为背指，兑为口舌也。

又分宫，初爻，足也。

二爻，股膝也。

三爻，腹小腹腰臀肛门小便也。

四爻，胸胃乳也。

五爻，面项手。

水为口，火为目，土为鼻，水左耳，金右耳也。

六爻头脑也。

凡遇鬼伏鬼化鬼，或鬼动来伤者，必带疾也。

用逢金鬼者，阴则肺腑之疾，阳则骨节疼痛，脓血淋漓也。

又金鬼旺，泻中带(此处之字上疒下去)。

金鬼衰，血内生脓也。

用逢木鬼者，阴则肝胆之疾，阳则四肢疯气酸疼，口眼歪斜，头疼口燥也。

又木动者，阳痒而阴疼。

木官旺，疯中带热，木鬼衰(此处之字上疒下去)上生疯也。

用逢水鬼者，阴则遗精盗汗，肾竭，女为血枯经闭，阳则呕吐泄泻也。

又水鬼旺，呕中带嗽。

水鬼衰，寒泄兼虚也。

用逢火鬼者，阴则心目之疾，阳则疮痍疖毒，虐热吟呻也。

又火鬼旺，先寒后热，火鬼衰先热后寒也。

用逢土鬼者，阴则虚浮气喘，水蛊脾泄，阳则瘟疫时气也。

又辰鬼，则咽喉肿塞。

戌鬼，则腹痛胃伤。

丑鬼，则气促痿痺。

未鬼则翻胃噎膈痨嗽也。

水鬼化火，火鬼化水者，往来寒热也。

内鬼冲外，外鬼冲内者，内外感伤也。

鬼内动，下元之症。

鬼外动，上焦之症。

世鬼出现，阳症。

世鬼伏藏，阴症。

阴鬼化阳，阴症变阳。

阳鬼化阴，阳症变阴。

鬼属阴者，日轻夜重。

鬼属阳者，日重夜轻。

外鬼旺而内鬼衰，先轻后重。

动爻克而变爻生，先重后轻。

游魂鬼用，言语恍惚。

归魂鬼用，昏闷不语。

鬼伏藏者，病来不觉。

鬼化鬼者膏肓之疾。

又鬼伏鬼，与鬼化鬼者，非变症，则两病交作也。

用下伏鬼，鬼旺复发也。

世持子伏鬼者，子旺日病退，鬼旺日病重也。

又鬼生旺日病重，鬼墓胎日病困，鬼死绝日病轻也。

元神值日必轻，忌神值日必重也。

又财爻墓绝日重也。

卦六冲乱动者，重也。

用持龙福，而被动爻伤者，虽重不死。

鬼动伤用，而月日冲鬼者，临凶得免也。

四 病因鬼加龙动，男则酒色过度，或探贵问亲，因财而得。

女则因喜得疾。

逢空，堕胎也。

鬼加雀动，怒气口舌，或被咒咀得病。

在二爻者，灶下咒咀。

在三爻者，当门咒咀。

在五爻者，香火下道路上咒咀。

金鬼加雀动者，敲锅咒咀也。

鬼加勾动，跌打伤，失饥伤饱，脾胃病也。

勾鬼加木动，因修造得病也。

鬼加蛇动，忧愁惊怖，思虑伤神，或遇妖邪得病也。

鬼加虎动，斗殴损伤，或从丧葬，刀兵宰杀之场得病也。

鬼加武动，因色欲过度，忍饥冒雨，或失物被盗，得病也。

又鬼伏父下，与父动化鬼者，忧心得病，或衣服寒暖失时得病也。

鬼伏兄下，与兄动化鬼者，因赌博争财得病也。

鬼伏财下，与财动化鬼者，饮食不节而起也。

财在阳宫动，主吐。

在阴宫动，主泻。

财加土动者吐，财加水动者泻也。

鬼伏子下，与子动化鬼者，因外情牵引，或酒色致病也(加龙则嗜酒，加武则好色)。

子爻空绝者，调理无资也。

间爻鬼动者，胸膈不宽也。

鬼旺动伤用者，急症也。

鬼临日辰动者，暴病也。

临月建，经月之病。

衰临太岁，经年之病。

又衰鬼持用动者，久病难除也。

五 饮食卦内无财，或财空绝，或四墓持用者，饮食不纳也。

禄入绝乡者，不进食而死也。

鬼动化财者，饮食仍进也。

财化鬼兄者，因食增病也。

应动合用，而化财伤用者，忌食馈来之物也。

又丑鬼忌牛肉，卯鬼忌兔肉，未鬼忌羊肉，酉鬼忌鸡肉，戌鬼忌犬肉，亥鬼忌猪肉。

又水鬼忌鱼腥冷物咸物，木鬼忌果核酸物，金鬼忌葱蒜姜辣辛物，火鬼忌煿炙煎炒香味苦物，土鬼忌米面茄芋瓜蔬甘物也。

六 医药内卦世爻用爻为病人，外卦应爻子孙为医药。

外克内应与子孙克世克用者，药效也。

内克外，世爻用爻克应克子孙者，药不效也。

外生合内，应与子孙生合世者，药对症而效迟也。

外应克内世，卦无子孙者，不遇良医也。

父兄俱动者，子叨生而医善也。

父官双静，而子临应动者，良医到也。

应加子动克世者，药有效也。

世克应子者，名医而药不效也。

子克世，而外应不克内世者，药不效而无害也。

应加鬼动刑害克冲世者，误药伤人也。

子孙值辰午酉亥自刑者，用药差误也。

日辰动爻冲伤子孙者，药不效也。

子化父鬼者，药不收功也。

子化子者，杂药不精也。

子加虎杀动者，庸医误人也。

世下伏官，逢子动者，药虽好而病根不除也。

世持衰鬼者，病虽轻而药难疗也。

世应比而卦无子，或子空绝者，宜换药医。

子孙两动者，换医而愈也。

鬼子俱空者，不治自愈也。

鬼子俱动者，医祷兼用也。

子财两动，则鬼得助而病难治也。

法法赋曰，天医生世者，良医。

天医克世者，庸医。

日辰克医者，医学不精。

医克日辰者，用药不当也。

世爻用爻属金，天医在巳者效也。

属木，天医在亥者效也。

属火，天医在寅者效。

属水土，天医在申者效也。

董和筮秘曰，脉宜细察，身爻为主。

月卦临金，脉必弦紧代革也。

临木，脉 必洪长虚动也。

临水，脉必芤滑濡动也。

值火，脉必数大促短也。

值土，脉必沉实滞涩也。

又推医是何人，子孙为用。

子孙属金，宜西方，金傍姓氏人也。

属木，宜东方，草木傍姓氏也。

属水，宜北方，点水傍姓氏人也。

属火，宜南方，日火傍姓氏人也。

属土，宜土傍姓氏，及丹散医人也。

子孙带贵人，宜有官职人。

子孙带华盖，宜僧道也。

至于君臣佐使药莫轻投。

官鬼属金，宜灸，不宜丸药也(火可克金，土则生金)。

鬼属木，宜针，不宜汤药也(金能克木，水则生木)。

鬼属水，宜温药，丸药，不宜针也(土克水，金生水)。

鬼属火，宜凉药，汤药，不宜草头药，与饮片也(以水克火，而木生火)。

鬼属土，宜咬咀，不宜灸也(以木克土，而火生土)。

他若鬼伤二间者，宜宽胸膈也。

世旺有扶者，不妨再补也。

财外动合用者，宜吐。

财内动合用者，宜泻。

用爻鬼爻出现，与在外卦者，宜外表。

伏藏在内卦者，宜内表也。

周杰曰，有受病在此，所治在彼者。

如金虎鬼冲伤用，乃肝经受病(金来克木)。

然可治肺，不可治肝也(所云去其害我者，余仿此)。

木虎鬼冲伤用，乃脾经受病(木来伤土)。

然可治肝，不可治脾也。

水虎鬼冲伤用，乃心经受病(水来伤火)。

然可治肾，不可治心也。

火虎鬼冲伤用，乃肺经受病(火来伤金)。

然可治心，不可治肺也。

土虎鬼冲伤用，乃肾经受病(土来伤水)。

然可治脾，不可治肾也(出松径玄谈)。

颗师曰 ，子孙动者误服药。

七 鬼崇以官鬼为用，如卦无鬼及鬼逢空绝者，则无鬼崇也。

官鬼生合世用者，宜祈祷也。

官持世用者，先祷后医也。

鬼动刑害克冲世用，得福动来救助者，宜禳保也。

世用持财，逢火鬼动者，宜众保也。

问祈禳是何神鬼，则阳鬼为神，阴官为鬼也。

又鬼带书贵者，为神也。

阳金鬼，庵堂关圣，在虎七煞也。

阴金鬼，则刀伤自刎痨瘵喘嗽虎伤之魂也。

阳木鬼，束岳五圣家先香火也。

阴木鬼，则自缢疯疾跌扑刑杖死之魂也。

阳水鬼，观音真武三官水神张神河泊水官也。

阴水鬼，则投河服漟呕血之魂也。

阳火鬼，玄坛五福火神灶司香火也。

阴火鬼，则疮毒痨(此处之字上疒下去)疫瘟带血心疼烧死之魂也。

阳土鬼，城隍土谷太岁皮场大王土神也。

阴土鬼，则瘟疫咽喉臌胀黄疸压死之魂也。

又鬼加金虎刑杀者，死于非命也。

鬼居游魂外卦者，客死他乡也。

鬼加天火天烛独火杀者，烧死也。

鬼加天贼天盗劫杀者，因盗致死也。

鬼加沐浴咸池杀者，奸淫娼妓也。

鬼加木狼，天缢杀者，缢死也。

鬼加风波浴盆浮沉杀者，溺死也。

鬼加羊刃刀砧杀者，屠刽鬼也。

鬼带暗金血刃杀者，产亡鬼也。

鬼带天刑天狱地狱牢狱入狱杀者，牢狱鬼也。

鬼加刀砧羊刃劫杀者，自刎鬼也。

鬼带华盖孤神者，僧道绝嗣鬼也。

鬼加腾蛇天怪杀者，精怪妖邪也。

鬼居太岁者，当年岁君也。

鬼居月日时上者，游野神也。

又父母伏鬼化鬼者，阳父阴母也。

兄弟伏鬼化鬼者，阳兄弟，阴姐妹也。

妻财伏鬼化鬼者，阳妻奴阴妾婢也。

子孙伏鬼化鬼者，阳男阴女也。

鬼在本宫内卦，同姓鬼也。

鬼在他宫外卦，异姓鬼也。

交重，大鬼。

单拆，小鬼。

衰墓，老年旧鬼。

生旺，壮年新鬼。

胎养 ，孩童鬼，阳男阴女也。

又八卦乾宫鬼，祖宗与父。

坤宫鬼，祖妣与母也。

震坎艮宫鬼，男也。

巽离兑宫鬼，女也。

问有几鬼，以一水二火三木四金五土之数推之。

旺相加倍，休如数，囚死减半也。

曹子虚曰，祈禳用何祭礼，则视鬼之食神也。

如鬼属甲，则食在丙而禄居巳也。

宜用炒鸡煎腐酒礼财马送之也。

鬼属乙，则食在丁而禄居午也，宜用干脯炒莣酒礼财马送之也。

鬼属丙，则食在戊而禄居巳也，宜用炒鸡煎腐酒礼财马送之也。

鬼属丁，则食在己而禄居午也，宜用干脯炒莣酒礼财马送之也。

鬼属戊，则食在庚而禄居申也，宜用三牲馒首果饼酒礼财马送之也。

鬼属己，则食在辛而禄居酉也，宜用鸡肉鱼馄饨酒礼财马送之也。

鬼属庚，则食在壬而禄居亥也，宜用猪首三牲酒礼财马送之也。

鬼属辛，则食在癸而禄居子也，宜用池鱼血羹麦面酒礼财马送之也。

鬼属壬，则食在甲而禄居寅也，宜用三牲时果新蔬酒礼财马送之也。

鬼属癸，则食在乙而禄居卯也，宜用鸡 鹅鸭蔬果鸭蛋酒礼财马送之也。

若夫送于何方，则以鬼爻之支神定之也。

其在于神，则祈祷之礼，以子孙为福神也。

子带龙雀者，宜素祭。

子带勾蛇虎武者，宜荤盘。

子伏水鬼水父下，或化水鬼水父者，宜佛经。

子伏火鬼火父下，或化火鬼火父者，宜道醮。

子化财伏财者，宜福礼，子化兄伏兄者，宜演戏众保也。

此祈禳之占也。

又有旧愿未还者，但子孙伏鬼下动克世用，或子孙伏岁杀下动伤世用者，必有旧愿未还也。

旺相愿大，休囚愿小也。

至问因何许愿，以官鬼为用也。

鬼伏世下用下者，因自己许也，鬼伏父母财子下，因父母妻子许，鬼伏鬼下因病讼许，鬼伏兄下因兄弟朋友争斗赌博许也。

六亲化出鬼者亦然(出源髓诀)。

八 病起何方以卦中动爻断之。

火南水北木东金西，不论鬼之有无也。

如卦有鬼而不动者，则取外卦断之。

乾在西北，坤在西南，巽在东南，艮在东北，离南，坎北，震东，兑西，是也。

如卦安静，而无鬼者，则看鬼伏何爻之下，以鬼上飞神，定其灾处也。

如鬼伏子下，则云北方。

伏丑寅下，则云东北方。

伏卯下，则东方。

伏辰巳下，则云东南方。

伏午下，则云南方。

伏未申下，则西南方。

伏酉下，则西方。

伏戌亥下，则西北方也。

若卦乱动而鬼动者，亦以鬼所居之卦断之也。

若官鬼独发者，又以鬼爻所值之支神断之也。

又鬼在本宫内卦，则言本地得病。

在他宫外卦，则言他方得病也。

九 病起何年月日以鬼爻长生之年月日定之也。

又如土鬼动，火生土，在午年五月午日得病也。

土长生在申，或申年七月申日得病也。

鬼临辰戌丑未上，或辰戌丑未年月日得病也。

其他金木水火鬼，皆仿此推之。

附断例庚寅年戊寅月己巳日，代占人病，得坎之蹇。

应爻相气，岁月生之，日辰比之，但嫌化出申金，冲刑寅木子孙，服药不效。

辰宫化午财，刑应上午，是以多进食而受伤也。

官属土，脾胃病。

子旺官衰，卦 虽六冲，新病不死，只是难痊耳。

庚寅年戊寅月辛未日，子占父病，得解之困。

本宫子水父母，伏寅木之下，虽云泄气，喜申金，元神独发，又化进神，更得日辰生之，决能生父。

惟不宜土财持世，喜岁月与伏下寅木克之，果于申酉日愈也。

庚寅年戊寅月丁卯日，父占子病，得临之损。

六爻酉金，子孙独发，化绝于寅，又绝于岁月建中，更加卯日冲破，果于木日死也。

庚寅年戊寅月戊寅日，妻占夫病，得剥之观。

官爻受三传生合，人皆云吉。

不知本宫午官自刑，伏墓戌土下，傍爻子动冲克官，极凶。

子动，误服药。

子又化绝于巳，必始因药不投而后不延医也。

只有三传生合官鬼，不过暂时少甦，至甲申日，元神绝而忌神生，果死也。

庚寅年庚辰月丁卯日，妻占夫病，得涣之姤。

鬼伏三爻下，值旬空，子为忌神，兄为讐神，二爻并发，独喜用爻伏藏耳。

至乙亥日，透出用爻，才受忌伤，而夫死也。

庚寅年癸未月戊戌日，妻占夫病，得革之困。

土用为神，丑土月破，化入辰墓，兄生子而子克官，人皆云凶。

岂知本宫辰土，得寅木动生午火相扶，后至戊申日，忌神逢绝，官遇长生而愈也。

庚寅年甲申月乙丑日，夫占妻病，得震之豫。

世下戌财，正值旬空，日辰丑又刑戌，应爻辰财又自刑，初下子水动，化未土，与世下戌土又相刑，用爻受制，病必重也，子孙为药，午为自刑，用药差误，所以病剧也。

逢巳午日，子旺生财，始病退。

若至日病加重，必难疗也。

庚寅年甲申月癸酉日，夫占妻病，得履之小畜。

五爻财伏世下，飞上申金生之，三爻兄弟虽动，喜五爻子动，兄乃贪生忘克，而子得生气，生财愈有力矣。

后至甲申日，财遇长生而愈然也。

讼狱占游南子曰，占讼狱者，先占起讼之因，次占告诉之准否。

而后占其讼之胜负，讼之和息，罪之轻重也。

至于审断何日也，解报何如也，亦理之所可前知者也。

鬼谷分爻　 　圣驾 捶杖 部台 枷锁 监司 牢狱 州郡 曹官 县　 官吏 耆保 县门看文书持何爻动，即知讼经何处。

又看鬼临何爻动来生合，刑 害克冲世爻，应爻，即知彼己之胜与负也。

一 讼因雀临父动，或父动化鬼者，因尊长文书房屋舟车袍服坟墓起讼也。

雀临子动，或子动化鬼者，因男女僧道六畜善愿酒筵起讼也。

雀临财动，或财动化鬼者，因阴人妻妾奴婢买卖借贷财帛起讼也。

雀临兄动，或兄动化鬼者，因兄弟姨妹朋友媒妁中保争斗赌博起讼也。

本宫，在家事。

他宫，别家事。

内卦，近邻事。

外卦，远方事也。

又龙鬼动来刑克世应，婚姻酒色致讼。

蛇土鬼动克世应，户役牵连之讼。

虎金鬼动克世应，丧家孝服屠宰合棺谋者争斗之讼。

又伏鬼暗动伤世应者，必他人牵连之讼。

看鬼伏何爻之下，即知其为何人，何事干连也。

官动化官者，事起旧讼，或一状两情，或二衙门，或结后再告也。

官化空，则不依此断也。

卦无官印，而应爻又空，或官印应爻三空者，乃无头逆名状也。

卦身空者，状多虚词也。

二 准否世克应，我起讼。

应克世，他兴词也。

文书旺动者，可告。

官鬼旺动者，可告。

官居内卦，宜告府县。

官居外卦，宜告上司。

鬼化父，持世应，带马旺动冲克五爻，及太岁爻者，必进本也。

卦无父，或父逢空墓绝胎，与化空墓绝胎者，状难告，告亦不准也。

卦无官，或官逢空墓绝胎，与化空墓绝胎者，告不准，准亦不结也。

官印两旺动来生合者，皆准也。

子财同动者，不准也。

官绝逢生者，代禀而准也。

鬼衰财动者，求情而告，持鬼生旺之日准也。

父绝逢生者，有人唆告也。

父动而官化子者，逢人劝阻也。

父空而官动刑克世，或父空而虎刃刑劫临世动者，未准先责也。

三 胜负内克外，世克应，我胜。

外克内，应克世，彼胜。

世内旺而外应衰，我胜。

外应旺而内世衰，彼胜。

内世生外应者，因讼有损，且失理也。

外应生内世者，因讼进益，且得理也。

世应和合者，有人和解也。

若鬼动伤世应者，欲私和而官不允也。

日辰生合世，或日辰刑害克冲应者，我胜也。

日辰刑害克冲世，或日辰生合应者，彼胜也。

应加雀虎鬼，并刑劫动来伤克世者，私被殴辱，官受刑杖也。

衰 应克旺世者，彼不能害我也。

旺世克衰应而日辰动爻生扶应者，彼得人扶助也。

静世克动应者，彼起波澜也。

世逢旺生者，我有帮助也。

贵人生世者，仕宦来扶也。

应衰无助者，彼势孤弱也。

财持世动者，事可调停也。

财喜加贵动者，求情取胜也。

财世加喜动者，托人讲和也。

世持喜解喝散雷火龙福者，事必散也。

世应持亡劫大煞刑害血忌者，必输也。

官克世，我输。

官克应，彼输。

官生合世应，两造持平。

官刑害克冲世应，彼此皆伤也。

应下伏财，彼将求情取胜也。

世持生官，宜赂上也。

鬼化兄克世应，上索下也。

世空者，我理屈而心隳也。

应空者，彼情虚而欲退也。

世应俱空者，彼此懊悔也。

世应皆旺者，但以日辰生合刑害克冲决胜负也。

官父俱空者，公私尽释也。

四 和息六合卦易息，六冲卦难和。

世应相生合比和者，易息。

相刑害克冲者，难和。

世应持龙子喜解喝散雷火杀者，易散。

日辰冲官者，即日散也。

鬼动化子者，可息。

鬼爻三合世应，得日辰动爻冲散者，可息。

官持辰戌丑未者，难散。

财多而子受伤者，难散。

日辰生官，官生日辰者，事延迟也。

子动化鬼，与鬼伏世应下者，待鬼时生月日，讼复发也。

五 罪责日辰刑克世应，或鬼动刑克世应，与世应动化刑害克破者，皆主杖责罚罪也。

世应带禄马德贵喜解喝散，与生旺而无刑害克破者，无罪也。

世应衰而带刑刃劫杀大杀动者，必有罪责也。

世应持金虎鬼动，与金虎鬼动伤世应，或世应持财，木鬼旺动来合者，皆杖罪也。

责之多少，以一水二火三木四金五土之数推之。

旺相加倍，休如数，囚死减半也。

罪之轻重，以鬼之衰旺定之也。

龙兄动克世应，罚而不责。

虎兄动克世应，责而又罚。

世应居六爻，受寅木鬼刑伤者，枷号也(寅木为枷，五爻为头)。

世应居三爻，受卯木鬼刑伤者，杖责也(卯为竹板，三爻为臀)。

世应居初爻，持木鬼，动化木鬼者，夹棍也(初足)。

世应持蛇兄居五爻动者，徒罪也(五为道路)。

世应居武兄，居六爻动者，流罪也(六为边塞)。

世应持兄，加金虎刑刃大杀，动逢死绝者，死罪也。

鬼谷百问篇曰，卦无子孙，而鬼临世应在外动见二亡神，在归魂卦者，徒罪。

见三亡神，在游魂卦者，流罪(景纯云，亡神重叠刑冲，徒流千里)。

见四亡神，加刑刃大杀虎鬼克身世命者，死罪也(四直皆有亡神)。

又噬嗑明夷卦，杖责也。

屯蒙大壮卦，囚击也。

涣解卦，事散也。

又世应在巽宫，带蛇鬼蛇兄动者，必遭缧絰也。

又世应遇朱雀天刑来并合，或世应随官入墓，或世应持兄加天狱地狱牢狱入狱杀动者，俱主监禁也。

黄萝萩曰，欲知何日囚禁，但世应在艮宫，受何日害者，即知此日入狱也(艮为狱门)。

如世应属申亥害，申亥日入，世应属子未害，子未日入也。

又凡动爻刑害身世者，遇刑害日入狱。

如动爻是午，午刑午害丑，俱午日入也。

如动爻是卯，卯刑子，卯害辰，俱卯日入也。

又如八月卦，戌爻动，戌害酉，戌日入。

酉爻动，酉刑酉，酉日入也。

十二月卦，未爻动，未刑丑，未日入也(余仿此)。

欲知何日出狱，世应入墓者，刑冲墓爻之日出也。

世应衰病者，生旺之日出也。

世应死绝者，逢生之日出也。

世应旺相者，值日之日出也。

鬼克世应者，鬼衰绝，而世应生旺之日出也。

欲知囚禁因何得出，太岁冲克官，而生合世应者，遇恩赦而出也。

月建冲克官，而生合世应者，上司有释而出也。

日建冲克官，而生合世应者，宜求当道也。

日辰动克天刑者，宜求郡守也。

时建冲克天刑者，宜求县令也。

日辰带大杀动克天刑者，宜求监司也(监司掌生杀之柄)。

又求情脱罪者，以官鬼为用也。

官鬼不空墓绝胎破，而生合世应者，终赖其力也。

凂人求情者，以应爻为用，应生世合者，吉也。

六 审问世旺应衰日，可审也。

克应生世日，可审也。

世临死墓绝胎日，不利审也。

官现动，即审也。

卦无官，则官值之日审也。

官旺则墓绝之日结也。

官衰，则生旺之日结也。

官空墓胎，逢冲之日结也。

官逢冲者，官有事而未审也。

加龙喜，因喜事停留也。

加病符，因疾病停留也。

在游魂卦，加马动者，有远出参谒之事而未审也。

官加虎劫动伤世应者，官必叵测，不遽审也。

日辰加兄动克世应者，吏人索诈而稽迟也。

勾临初六爻动者，取邻里公结而审也。

日辰刑鬼者，上司有言责事稍缓也。

卦无父，无案卷也。

父旺空，文书未就也。

应带父动克世者，彼心随招再诉也。

世持旺鬼冲克应者，我欲讼后再告也。

七 批评官爻不空不动，与父爻不冲不动，或虎子动伤鬼者，俱依拟也。

卦六合者依拟，卦六冲者，驳回问也。

父官两动者，驳问也。

父加岁月动者，上司弔卷也。

父逢岁月冲者，上司驳问也。

鬼克世者，批我罪重也。

鬼生应者，批彼罪轻也。

父龙动，批辞平恕。

父虎动，批语加刑。

父勾蛇动，语多牵累。

父化父，官化官者，另批衙门也。

兄化兄来伤世应者，吏多欲也。

附断例己丑年癸酉月甲申旬戊子日，占讼事，得观之艮。

世应俱值旬空，两家皆宜退悔。

但问官有欲耳，盖卯财动生，巳官又犯月破，化爻申兄，又克财合官，必有人代官府索贿者。

木三数衰空减半，进一百五十金，则可散矣，后果然。

庚寅年戊寅月甲戌旬己卯日，占讼事，得观之剥。

若自己讼未到官即散。

盖世下伏兄虽动，喜值旬空，又被日冲，旁爻子孙持世，子动伤官，又助岁月刑官，此讼决然罪归他人，不干于己。

又况经曰，世动自消，不成凶象乎。

若巳出官者，则子动伤官，决然归犯官吏，罪可立待。

纵财伏官下，多进金银，不过轻减尔。

庚寅年己卯月甲午旬戊戌日，占讼事，得豫之小过，世坐未土财，勾陈为田土，岁月克之，日辰刑之，间爻兄弟又动克之，此讼当经三四番费用，囊槖告匮。

至于鬻田而后巳，然应爻生世，卯兄化绝于中，五爻申官，带贵马龙德解神，不成凶象。

破财之后，终得调息，不成大祸也。

庚寅年辛巳月甲申旬壬辰日，占讼，得需卦安静。

本宫卯官，克世下丑土，卯官伏辰兄下，辰土兄弟自刑，日辰并起，此决争婚夺财之事。

盖兄弟为劫财之神也，又况亥财自刑更伏兄下，此讼沾身，不得脱也。

然官鬼克世，世上金子，虽值时空，犹得辰日生气，本宫酉子，虽为自刑，犹与辰日六合，故未到官者，可散也。

已到官者，理决难伸，反能生祸，以子孙伤官故也。

庚寅年，甲申月甲子旬乙丑日，占讼，得震之豫。

值金宫正旺，初爻水父，动遇长生，世应辰戌又冲，其讼紧急。

喜子水变未土财回头克之，若能用财贿于吏书差役之属，买得宽缓，此讼可和，以世应比和故也。

庚寅年戊子月甲子旬丁卯日，占讼，得睽之归妹。

六爻寅官动，十一月水旺木相，卯日占，木又旺，况寅官与卯日，共克世下戌土，为三合六合，故目下事急也。

父母为文案，本宫寅官，伏巳火文书下，冬月火空，而日辰生之，最急。

动爻寅官，又生巳火，复刑巳火，此决官要行文书，吏欲阻而未能也。

又木宫午火文书，合世下戌土，又火墓戌中，故午虽自刑，不可以文书有伤断。

然此文书伏卯官下受生，却是紧急。

盖本宫官伏文书下，本宫文书伏官下，此讼必经上司衙门方得遣断。

占者曰 ，讼者已禁县狱，密 行贿赂，可说乎，曰不可。

旁爻酉子，持世自刑，又被卯日一冲，若使人乞禀，其官愈怒也。

本宫申子，又伏墓丑土下，人亦敢去说，此事必解上司，罪重难免也，后果然。

逃亡占游南子曰，逃亡之人亦有辩。

有君子而逃亡者，或以诖误，或以遂性，或以全身而远害也。

有小人而逃亡者，或因事败，或避刑宪，或以背义而党恶也，在他人则视应爻也，在一本九族，则视五属也。

在仕宦，则用官鬼。

僧道，则用子孙。

奴视子孙，婢视妻财，朋友视兄弟。

其有所窃而盗者，则视玄武与官鬼也。

鬼谷分爻 外省 州府 在县 在镇 在市 在乡一 远近用居外卦则远，用居内卦则近也。

用出现者近，伏藏者远也。

本宫化本宫者，不远。

归魂卦而应爻静者，不远。

游魂卦而应爻马动者，渐远也。

二 向方用居乾西北，坤西南，巽东南，艮东北，坎北，离南，震东，兑西也。

用值子北方，丑寅东北方，卯东方，辰巳东南方，午南方，未申西南方，酉西方，戌亥西北方也(卦空则看支神)。

三 里数用甲己子午九，乙庚丑未八，丙辛寅申七，丁壬卯酉六，戊癸辰戌五，巳亥常加四之数推之。

如用临甲子，近则二九一十八里，远则九九八十一里，旺相加倍，休如数，囚死减半言之也。

四 匿何家用加雀贵，官吏之家。

雀加金刃，军匠之家。

入木，巫祝之家也。

用加虎贵，武弁之家。

虎加金刃，屠刽之家。

加丧门吊客，死丧之家也。

用加武劫天盗天贼，盗贼之家。

带咸池红艳杀，娼妓之家。

入水，舟子网(此处之字上冂里八下古)之家也。

用加勾，里役耕种，公差之家。

用加龙，礼义豪富之家。

龙加喜，婚姻庆贺之家。

龙加官贵，仕宦之家。

用加蛇，不务农业，九流艺术之家(群见身命章内)。

用与间爻动合，原中媒保之家也。

林开曰，看世下伏神，伏官加贵，则仕宦。

加刑刃，则军匠屠宰之家。

伏子，僧道寺观。

伏财，妇女娼家。

伏兄，同伴朋友家。

伏父，亲戚尊长家也。

五 匿何地用水动，船舫水阁。

用木动，上船登楼。

用金动，瓦屋夹壁。

用火动，开市窑冶。

用土动，坟墓城塔也。

又君平占逃亡，得纯乾，六爻俱动，见纸上六圈，抚几曰，必在六层塔上，索之果得。

六 见否用动难见，而静易寻也。

外生合内，应生合世，有归心也。

外冲伤内，应冲伤世，无回意也。

旺世克衰应，飞神克伏神，可觅也。

伏克飞，或用临空绝墓胎，或用加马旺动者，难觅也。

用居五爻动，带退神，或化退神者，半途而返也。

用居六爻，旺静无冲破，一去不返也。

用爻动化用爻者，归亦难畱也。

日辰，动爻变爻，生合用爻者，纠伴同去也。

日辰动变刑害克破用爻者，为人所阻也。

应爻用爻生合世爻而安静者，心本怀归，但逢冲动应用月日起程，生旺月日必到也。

卦六合者，彼深藏而宜细访也。

卦六冲者，彼出游而遇诸途也。

附断例庚寅年壬午月甲戌旬辛巳日，占婢，走失，得无妄之履。

财伏世下，飞神生之，终必得见。

二爻木兄独发，化出兄爻，且临玄武，必从后门出。

有东方草木姓氏人家兄弟二人收留之。

而兄生世子，必自送来。

但嫌财伏应下合住，待次日壬午，冲开子合，生起伏财，果有东门蒋姓兄弟，送归此婢也。

遗失占游南子曰，物之得失，洵有数焉。

有失而不可复得者，有初失而终得者。

先察其为何物也，次推其遗于何所也，次审其为何人所得也，次究其何人共闻也，然后定其何时可见，与夫终不可见而已。

鬼谷分爻　 　珠玉 金银 铜铁 绫罗 紬绢 布帛一 取用珍珠大豆布帛石灰，子财为用也。

锁钥斗斛靴履牛驴，丑财为用也。

神像花衣棺椁竹木织机猫，寅财为用也。

门窗藤芦花草幡旗香盒床榻，卯财为用也。

碓碾磁器缸埕，辰财为用也。

字画花果砖瓦飞鸟，巳财为用也。

书史炉鼎旌旗衣架文书马，午财为用也。

笙簧酒食印信药饵羊，未财为用也。

刀剑经文羽毛死尸姜蒜大麦纸猿，申财为用也。

五金玉石器小麦皮毛门锁石仟玉佛鸡，酉财为用也。

枷杻碓磨旧服犬，戌财为用也。

小儿醉人帐幔笔墨伞笠醋酱猪，亥财为用也。

衣服印绶舟车器皿，父母为用也。

禽兽鳞介生气之物，子孙为用也。

绫罗缎疋丝绵，火财为用也。

如用爻不现，又不伏者，则取分爻为用也。

初爻网罟履踏棺椁校械也。

二爻耒耜台桌盘盂简册碓碾也。

三爻算节笔砚舟车弓矢镜奁也。

四爻铜铁规矩准绳尺丈斗斛也。

五爻金银琴瑟文书圭璧印节轮磨也。

六爻珍宝门窗梯棚筐筥斧钺权衡也(参洪范皇极杂象图)。

二 遗处财居内卦，家中失。

财居外卦，他处失也。

近处求之者，初爻井侧也。

二爻，灶下也。

三爻，闺房也。

四爻，门厕下也。

五爻，道路香火下也。

六爻，栋柱墙篱亭阁宗庙中也。

财伏水下，沼沚中也。

财伏木下，柴薪内也。

财伏金下，砖石中也。

财伏火下，炉灶间也。

财伏土下，泥坎中也。

亥福化财，当检猪栏。

丑财化福，宜探牛圈也。

未在羊牢，午为马厩，戌则狗囤，寅乃猫笼，酉为鸡垛，子是鼠窠，巳为蛇穴也。

财伏父下，衣笈书箱也。

财伏子下，窗前牖下也。

财伏财下，仓库厨灶。

财伏鬼下，厅堂坟庙也。

财伏兄下，坑厕门墙也。

远处求之者。

财在乾西北，寺观高楼城垛也。

财在坤西南，坟墓荒郊大輿也。

财在震东方，船枋木行造作砍伐场中也。

财在巽东南，鸡鹅市竹木花园菜圃也。

财在坎北方，盐场鱼市池井沟坑江湖边也。

财在离南方，炉冶窑灶闹市也。

财在艮东北，山林骨塿打石樵柴处也。

财在兑西方，庵堂酒肆废井缺坑羊市中也。

三 拾者兄鬼外卦动，外人拾去也。

兄鬼内卦动，家人拾得也。

财伏父下，内则父母伯叔，外则亲戚尊长也。

财伏兄下，内则兄弟，外则朋友也。

财伏财下，内则妻妾妯娌婢仆，外则妇女六婆也。

财伏子下，内则子孙卑幼，外则僧道医士捕人也。

财伏鬼下，内则公姑病人，外则职官役吏军匠牙中媒妁无良小人也。

四 知情以福德动为主也，福临子水动，问黑衣秃头男子，及钓鱼人也。

福临丑动，问耕夫牧牛人也。

福临寅动，问青衣童子草木姓氏人。

福临卯动，问青衣属兔妇人。

福临辰动，问黄衣属龙男子，及锄麦地拜坟肩竹木人。

福临巳动，问红衣人，衰墓老年，生旺壮年，胎养幼小，带杀则屈脚妇人也。

福临午动，问红衣男子，旺相，问铜铁匠，休囚问挑柴炭人，带马，问骑马人也。

福临未动，问土傍姓氏，属羊贩羊牧羊人。

福临申动，问白衣男子，及军匠弄猢狲人。

福临酉动，问白衣女人，及卖酒贩鸡驱鸡人。

福临戌动，问狱吏扶杖荷戈荷锄牵犬引犬人。

福临亥动，问黑衣女人，执伞着簑笠人，或挑水洗衣贩猪驱猪人也。

五 见否外财旺动者，远去也。

内财无气，与财逢亡劫，及财动化鬼，或财爻伏藏，或财空死墓胎绝，或财被刑害克破，或财墓旺者，皆难见也。

财爻出现旺静，与财化福，鬼化财，生合世者，皆可见也。

又失物而物有气者，用爻生旺日时，可寻。

用爻生旺方所，可寻也。

如财带亡劫者，必被人窃去也。

视兄鬼生旺墓方见之也。

盗贼占游南子曰，占盗贼者。

先占其来于何日也，进于何地也，偷时有何惊觉也。

又推贼为何如人也，所窃为何财物也，从何方去，何人知情也。

然后究其财藏何所，贼匿何家，何日出赃而获贼也，而盗贼之占备矣。

鬼谷分爻　 　省道 州府 县道 市镇 邻里 家贼一 贼来日凡坎宫水鬼动，或兄化鬼，鬼化兄者，或鬼临玄武，带天贼，动克世身，而又财动来助鬼者，皆主官爻生旺临值之月日失贼也。

若不伤身世，是私房小伙有失也。

鬼旺，大伙贼。

鬼衰，是嬉偷小贼也。

玄鬼旺动，带天盗劫杀克身世者，防劫盗也。

日并武鬼暗动，或武下伏鬼暗动者，必应在相冲月日。

明动者不忌也。

又武加天贼临财动者，但逢天贼临值之月，与爻神六合之日失贼也。

二 贼进处木鬼动克六爻，穿穴跃垣而入也。

金鬼动伤三四爻，挖门破户而入也。

火鬼动伤二爻，厨灶下，劈开锁而入也。

水鬼动克三爻，灌水灭灯，而入卧室也。

子水鬼假作鼠鸣。

寅木鬼假作猫跳也。

土鬼动克五爻，涉溪越涧，从路傍入也。

三 惊觉日辰冲克鬼者，贼被主惊也。

日冲克金鬼，见灯复隐也。

日冲克木鬼，铜铁器响而贼惊也。

日冲克火鬼，追急而堕水也。

日冲克土鬼，贼畏门户坚也。

若见木动克鬼者，必开门响而贼惊也。

日冲克水鬼，墙垣坚固而贼惧也。

火动冲克金鬼者，灯外见贼也，或钻壁穿垣而主人觉也。

水动冲克火鬼者，见亮头而主人惊起也。

木动克土鬼者，风吹门响而贼惊也。

金空动克冲木鬼者，闻人声而贼惊。

阳金，男人声，阴金，女人声。

值胎养，鬼啼也。

值墓，老人嗽难下手也。

土动冲克水鬼，壁倾墙倒，而主人惊起也。

四 何贼世爻持鬼伏鬼者，贴身贼也。

鬼加龙旺动，吏人也。

衰 动，则退职之吏人及牙人也。

兄加玄雀动，伏鬼化鬼者，输赌人也。

财加玄动，伏鬼化鬼者，非妻妾之亲，必奴丁也。

在内，则家奴，在外，则他姓之奴也。

子加玄动，伏鬼化鬼者，内则子侄，外则僧道也。

父加武动，伏官化官者，内则尊长，外则流落之文人也。

鬼加玄动，伏官化官者，远年积贼也。

玄鬼动带刃劫者，强盗也。

木玄鬼动化火者，明灯执棍也。

鬼属阳，男子，或日来也。

鬼属阴，妇人，或夜来也。

鬼阳化阴，日至夜方偷，或男偷而藏女人处也。

鬼阴化阳，夜至，日方退，或女偷而男人将去也。

鬼旺，壮年贼。

鬼墓，老年贼。

鬼胎养长生者，童 子也。

阴鬼临胎者，孕妇也。

囚在囚徒，病乃抱病人也。

玄鬼刑冲克害身世者，有旧仇夙怨者也。

鬼化福者，僧道同谋也。

内外两鬼，动克世身者，内外两人合谋也，或家人勾引外贼也。

外鬼动而内鬼静者，家内有人知情也。

内外两鬼俱静者，但看何爻带玄武天贼天盗劫杀者，为正贼也。

日辰，生合玄鬼，有惯贼做脚，防再来也，或有窝主，难获也。

至问偷去是财物，详见求财占内。

五 何方去以鬼所临之卦，定其何方去也。

卦空则以鬼所值之支神定之。

又水鬼外动，渡河去也。

木鬼外动，乘舟去也。

土鬼外动，陆行去也。

火鬼外动，依官附势而去也。

金鬼外动，扮作行乞人去也。

六 知情以福德动为主。

现前走失，占内动爻冲鬼者，有人报称也。

雀父动生世者，有人传信也。

兄动化鬼伤应，生合世者，同伴出首也。

世下伏神带勾陈动者，贼自首也。

七 财藏贼隐寻赃捕贼，看财爻鬼爻墓处也。

金墓丑，东北方寻捕也。

木墓未，西南方寻捕也。

火墓戌，西北方寻捕也。

水土墓辰，东南方寻捕也。

财爻鬼爻，加龙动，隐藏在儒馆斋堂喜庆之门也。

加虎动，隐藏于军兵屠刽死丧之家也。

加勾动，隐藏于泥水土作田家也。

加蛇动，隐藏于闲游无赖之家也。

加雀动，隐藏于火场书纸铺与词讼之家。

若伏兄化兄，则赌博之场。

再逢兑卦，必梨园之所也。

加武动，隐藏于窝主积贼之家。

加咸池杀，则娼妓之家也。

财爻鬼爻，在乾，隐藏寺观楼台城塔马厩也。

在坤，隐藏坟墓仓库农牧老妪家也。

在震，隐藏船舫樵夫木客家也。

在巽，隐藏草木菜圃竹林也。

在坎，隐藏酒醋鱼盐沟渎井沼江湖之畔也。

在离，隐藏炉灶明窗孔穴烟火文书之处，术士陶冶丝店经络之家也。

在艮，隐藏山林路石土穴之傍，少男仟客之家也。

在兑，隐藏于败垣缺瓦废井瓦砾之内，庵堂酒肆鱼池水阁之中也。

又财内动，去不远。

财外动，出外方也。

财加勾土，藏土中也。

财爻出现，逢生合而不空破，与鬼伏财静者，可寻也。

财化鬼兄，或财墓旺，或财逢空绝，刑害克破者，难寻也。

鬼逢冲克，而日扶合财者，财未失也。

日合财动，与财化入墓胎者，藏于器皿，未入贼手也。

下伏兄，或动化兄者，偷物被人捉去也。

卦无财者，其物已曾变去也。

子动克鬼，日时克鬼(日为官，时为吏)，勾陈克玄武，飞神克伏神者(世下伏神为贼)，可擒也。

鬼冲动者远去，鬼静伏，不空破者，潜本地也。

卦无子孙，与伏克飞神，鬼克日时玄克勾者，难捉也。

子空鬼不空，彼虽在而不获也。

鬼动子不动，贼已见而难擒也。

飞伏相生化和者，难擒。

伏带劫刃大杀克飞者，急追而反被贼伤也。

卦无财而鬼空者，自遗失也。

卦无鬼而兄加龙动化鬼者，人借去而己忘之也。

鬼静而财带亡神动者，自失被人拾去也。

八 何日追获财鬼入墓者，刑冲墓日可追获也。

静则冲动之日追获，动则合日追获也。

鬼旺财衰者，鬼败财生之日追获也。

飞神刑克伏，子动刑克鬼，勾动刑克武，动爻刑害鬼者，遇子孙，飞神勾陈动爻生旺之日可追获也。

日时刑冲鬼，动爻又生鬼者，必有人救护，待动爻受制日可获也。

附断例己丑年壬申月甲子旬乙丑日，卜捕贼，得震之豫。

申官出现，必可捕，但嫌墓于丑日，不免潜伏，况世财旬空，丑巳刑之，动爻子水，及金官，又与应下辰财三合，其贼有伴藏护也。

然终必可提者，以应财辰土自刑，其赃决破捉获。

子孙为捕人，临午自刑，被父鬼应爻三合水局克子孙，即捕捉中人，有与贼相通，使不得捕也。

喜子水化未财制父合子，次日丙寅，必有妇人露机，因得捕获。

盖丙寅为子孙长生之日，妇人者，未财来合午子者也。

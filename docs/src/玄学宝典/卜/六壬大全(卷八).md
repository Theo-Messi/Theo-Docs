---
title: 六壬大全(卷八)
editLink: true
---

## 《六壬大全》巻八 课经集（二）

官爵课

凡课得岁月年命驿马发用，又天魁太常入传，为官爵课。驿马者，三合头冲是也，为驿递之神，传命之使也。人命行年，太岁月建并用之马，华丽异常。又戌天魁为印绶，荣加官职爵禄，名曰官爵也。占事吉庆，仕宦升擢。统益之体，为鸿鹄冲霄之课也。

象曰：官爵印绶，得之荣华。财名吉利，病讼堪嗟。访人不在，行者还家。孕生贵子，仕宦尤佳。如四带印绶更遇德神、天马、青龙、日辰二马，尤吉。日用旺相，主事速成，仕宦有迁官进爵之庆，常人有见贵、财利之喜，士子何忧上选不通，则应益初九利用为大作元吉之象。若驿被破，魁常值空亡，日用囚休，主事迟滞，而返栖惶（栖惶：惊慌烦恼的样子），则为官爵失印之课，主官遭黜罚，文书沉匿，谋为不成，变喜为忧，当应上九立心勿恒凶之象也。

如未年二月丁亥日巳时戌将，癸亥生命，行年在午上见亥，岁月日命俱马在巳发用，传见魁常，为官爵课也。

巳空

戌蛇

卯常

朱 白 空 后

酉 辰 巳 子

辰 亥 子 丁

戌亥子丑

酉　　寅

申　　卯

未午巳辰

《订讹》

官爵，或驿马发用，印绶入传，或印绶发用，驿马入传，都要临日辰年命为的。天魁，印也，太常，绶也，驿马，使命之神也。此拜除官爵之象，故名官爵。

占主无官得官，有官进爵，传中合神动，更主重迁。如寅为驿马发用，末传亥是也。驿马既动，行人至，贼来，求望遂，病必魂游千里，讼者遍于诸司，孕生贵子，访人不在。

此课若驿马逢冲破，官爵淹留，印绶空亡，官爵脱失。

《观月经》：名平地登霄

驿马当头发，官爵卦中流。

驿马发动者为官爵卦，若庶人的入官分，准此推之。

四路分明取，年月日时周。

记年驿马、月驿马、日驿马、时驿马俱全，为四路分明取之。

三合头冲是，年月一般求。日时同年月，四孟上追游。

申子辰马居寅，亥卯未马居巳，巳酉丑马居亥，寅午戌马居申，发用准求，年月日时三合也。

发用君王诏，加官移好州。

若见驿马四路俱动者，主大僚得位，别加其官。百姓得此主官中有喜事。

忽然驿马破，官职有淹留。

若申子辰日时，功曹发用，是驿马动也。若课中见传送是驿马破也，主帝王降罪之兆也。

末传合神动，重前喜不休。

如申子辰年月日时，见功曹为驿马，不见传送，末传见登明，为驿马合神也。

《袖中金》

天魁乘太常入传，更值岁月日时四路驿马，主应举得中，仕宦升官，故曰平地登霄也。

《心镜》

印绶两般初用现，

天魁为印，太常为绶，此两般初用俱遇，是大吉之卦也。

四驿马以传内逢。

四驿马者，太岁、月建、日辰、行年。假如二月建卯，太乙是驿马；行年在申，功曹是驿马。

值此就是名官爵，末吉何忧选不通。

更若末传德合吉神吉将，助马求官，入选迁改并通。

富贵课

凡课得天乙乘旺相气，上下相生，更临日辰年命发用，为富贵课。盖天乙在紫微门外近左枢，居太乙右，为十二神元首，主干贵上官田土等事。然贵人理事而且贵，占者家道荣昌，官职显耀，统大有之体，乃金玉满堂之课也。

象曰：天降福德，万事新鲜。财喜双美，富贵两全，孕生贵子，婚配婵娟，狱讼得理，谋望胜前。如戌加巳则富贵权印之象，最吉，更逢太常为绶，逢驿马乘青龙，则主获财利珍宝，积代富贵，无官必遇上台委用，有财喜胜常，有官者决遇明君取擢，享福禄尤浓，则应大有上九，自天佑之吉无不利之象。若贵人临辰戌为入狱，其势消减，则不美，当应九三小人弗克为害之象也。

如二月辛巳日丑时戌将，寅命行年巳占，寅为天乙旺气临行年，日支巳相气，上下木火相生发用，为富贵课。

寅贵

亥六

申空

六 贵 阴 白

亥 寅 辰 未

寅 巳 未 辛

寅卯辰巳

丑　　午

子　　未

亥戌酉申

《订讹》

富贵，天乙发用乘旺相，临日辰行年，传终有气是也。又干支逢禄马亦是。天乙为十二神元首，专主财喜官爵等事，富而且贵，故名富贵。

占主家昌官显，富贵两全，孕生贵子，讼理谋遂。如传遇戌加巳，又富贵权印之象，更吉。若遇常为绶及驿马乘青龙，尤主积代富贵，无官者有官，有官者高官。

此课如贵人入狱，又名势消课，告贵不允，所占皆凶。乙辛辰戌日及辰戌年命之人又不以坐狱论。又贵人坐狱为受贿，宜阴祭私祷。凡传见昼夜两贵，主告贵求事必干两处成就，然或四课三传皆昼夜贵，为遍地贵人，乃贵多不贵，告贵反无依，在任多差使，或权摄不一，占讼主干多官尤凶。日贵在夜，夜贵在日，为贵人蹉跌，告贵干事多不归一。然日贵在夜，开眼作暗。夜贵在日，自暗而明。日贵临夜贵，夜贵临日贵，官访官得见，下人谒官不见，以贵在往见贵故也。贵在干前事不宜迫，迫反为贵所怒。贵在干后，宜催不催，事慢。两贵逢空，或事许后无成，或误报虚喜，换旬可成。两贵坐受克方，不可告贵用事，占讼贵人怒。朱誉所乘神克贵，求文书贵人忌惮。六丁日贵作日鬼临日，占官利，占病神祗所害，临支家神致病，宜修设安慰宅神。墓鬼尤凶，贵作六害，占讼理直而遭曲断，此皆不论发用与否也。

《观月经》：名葵花向日

富贵天乙卦，发用最为良。因此名富贵，家门日日昌。

凡天乙发用，富贵也。

四月申加卯，壬子入本乡。富贵兼权印，官私两用张。

假令四月壬子日申将卯时占，一课辰壬，二课酉辰，三课巳子，四课戌巳，三传巳戌卯，天乙在巳加子为用，此名富贵卦。又巳戌卯为铸印，公私皆喜，加官进财之象也，又为权印。

怀孕生贵子，生下置田庄。福禄从天降，万里有馨香。约信依时到，家业合宫商。

天乙发用顺行，主有印绶者，主与贵人有约信也。贵人乘巳发用，传中见戌加巳为权印，即加官进财，孕生贵子。合宫商之姓者尤验。若为信，亦主依期而至。

《心镜》

天乙幸来乘旺相，临在行年与日辰。发用传中吉有气，即是从前富贵人。中遇凶神近业显，更喜青龙足宝珍。

末传吉将求官必达之兆也。

《袖中金》

天乙发用乘旺相神或临行年日辰，三传有气，是富贵卦。在朝有恩命，仕宦升擢，利有攸往。

轩盖课

凡课值胜光为用，遇太冲、神后，为轩盖课。神后子也，为紫微华盖；太冲卯也，为天驷天车；胜光午也，为天马。此三神并遇，如乘驷马轩车，高张华盖，故名华盖。占者加官荣显，凡事吉庆，统升之体，乃士子发达之课也。

象曰：课遇高轩，车马皆全，朱轮稳上，诏用荣宣，求财大获，疾病难延，干贵欢会，行者必旋。如胜光又作月内天马，太冲又作月内天车，正七月内是也。然车马既动，出者必行，闻贼必来，余月轩盖又带三交，出军冲野，决防战斗。论讼换司易衙，病者魂游千里。或年命有龙，出行大雨。车马作财，财自外来，更日用旺相，又为太岁月将，德神上乘贵人、龙常后合吉将，当主出入见君，拜官驿马，高车华盖，执饰喜庆，宠禄十全之荣，官爵当践公卿之位，则应初六允升大吉之象。若三传带杀，乘蛇虎死气，克年命日辰，或空亡，或卯作丧车，则刑冲从凶而动变为三交，身弱人衰，则为乘轩落马之象。主伤躬被脱，望事无成，则应上六冥升消不富之象也。

如甲子日卯时子将，三传卯午子，为轩盖课。

午青

卯朱

子后

青 常 白 阴

午 酉 申 亥

酉 子 亥 甲

寅卯辰巳

丑　　午

子　　未

亥戌酉申

《订讹》意同

《观月经》 名鹏得摇风

胜光本是马，太冲本是车，神后为华盖，三传有不虚。

假令正月己酉日寅时占，发用天马，是午胜光加酉，上克下，中传见太冲木，本为车也。

终末传神后，华盖下铺书。

大抵午卯子三传便是甲子日首课也。癸酉、丙子、戊子、丁酉、庚子、己酉、壬子、辛酉巳上九日首一课。午卯子三传，反吟者有六日，丙子、壬子等。午卯子三传是华盖卦也。

明君加宠禄，圣主赐天书，官职自特别，皇宫亲不疏，从前圣天子，目下自相如。

相如即有气度之官也。

《袖中金》

卯乘天马或龙常为华盖，轩车之象，占宜加官喜庆事论，见三交卦。

《心镜》

紫微华盖居神后，天驷房星是太冲，马既胜光正月骑，六阳行处顺同申，华盖乘轩又骑马，更得龙常禄位丰。

太冲卯即天驷房星，又为轩车。天马，正月午顺行六阳。华盖是紫微宫，在神后上，凡得此入传，主恩诏加官。

铸印课

凡课得戌加巳中传，为铸印课。戌天魁也，为印；巳太乙也，为炉。盖戌中有辛金，与巳中丙为作合，全凭火炼，铸成贵器，为符印，故名铸印。占者符命入手，官增权柄，统鼎之体，乃炼药成丹之课也。

象曰：顽金铸篆，藉火功全，官职高擢，诏命重宣，产孕大吉，干谒良缘，庶人不吉，疾病官愆。戊己日又为生日之印，更遇太常为绶，乃印绶双全。传见太冲为车轮，则铸印乘轩之象，占科举、求官爵、见君王、进策上书，主官爵高迁，所求遂意，当获印信喜庆恩命之荣，乘贵人龙常阴合吉将，日用旺相大利，则应鼎上九玉铉大吉之象。若春夏巳午日时火旺，戌值空亡，月破，日辰俱无气，则有破印损模之象。如遇神将凶，主先成后破，徒劳心力，事终不清，乃庶人占之，反主官灾刑害之事，则应九四鼎折足，覆公餸其形渥凶之象也。

如丙子日未时子将，巳加子用，传遇天魁，末乘太常，为铸印课。

巳空

戌蛇

卯常

蛇 空 常 蛇

戌 巳 卯 戌

巳 子 戌 丙

戌亥子丑

酉　　寅

申　　卯

未午巳辰

《订讹》

铸印，三传巳戌卯，巳为炉，戌为印，卯为印模。戌中辛金逢巳中丙火作合，煆炼铸成符印，故名铸印。卯为车，又名铸印乘轩。

占主符命入手，科甲官爵俱高，干谒吉。如戊己又为生日之印，更遇太常为绶，乃印绶双全，定主转迁超擢。

此课多主事成迟晚，然惟利官，庶人不吉，更不利于病、讼、忧、产四事。又夏月巳午日时，或值蛇雀，火太旺，戌卯或值空亡，则为破印损模，官必不迁，兼遇神将凶，主先成后破，徒劳心力。大都铸印乘轩须得驿马、太阳、六合，乃为真体。又有丙子日戌加干上得吉将，亦名铸印。春夏丙丁日火太过，不在此论。然须白虎、太阴、蛇、雀金火之将入传。若金少火多，火少金多，为五行不备，必有所伤。或末传得天后、元武，更临水乡，与日相破，名曰铸印不成。来意主望官爵吉事，欲成中阻耳。又铸印课乘日墓，主退失或旧事再新。

《观月经》 名鹏翼冲天

河魁本是印，火至自然成。

三传见河魁加巳名铸印卦。

丙子正月占，午时无改更。传中逢印绶，此是卦中情。

河魁到巳便是铸印印绶之卦。丁卯、己卯、己巳、丙子、丁丑、癸未、丁亥、戊子、己丑、己未、乙未、己亥、庚子、丁未、壬子、丁巳，以上系巳戌卯三传也。

在职重逢职，居官更举荣，宣命看看到，天书驿马程。

将有使命加官进职而必应者也。

庶人逢此卦，官事自然生。

庶人难消此印绶，故主官事也。

《袖中金》

戌加巳，传中见卯。盖戌为印，巳为炉，卯为轩车，三者为传，名铸印乘轩，得吉将，有职加官迁擢之象，庶人主官讼。

铸印，戌加巳丙，传有太冲。戌为印，巳为炉冶，卯为轩车，主官禄迁擢之象。不见太阴、天马，即非真体。常人反生灾，且为事迟钝，夏三月丙丁日又乘蛇雀，名曰印模损，是火太过反为凶之兆。

斫轮课

凡课卯加庚或加辛为用，曰斫轮课。卯为车轮，庚辛为刀斧，木就金斫，故名斫轮。占者官禄位高迁，统颐之体，乃革故鼎新之课也。

象曰：木欲成器，须假金斫，孕病凶险，财喜欢跃，禄位加增，官职超擢，戌印常绶，遇之犹乐。如太冲加庚为上，加辛次之，缘卯中有乙木与申中庚金作合，乃成贵器，更遇天乙、龙、常、阴、合吉将，及驿马德合吉神入传，主官爵践公卿之位，或壬癸日见水神为舟楫，初末有马引从为轩车，能任重致远，有除授官职之喜，则应颐上九利涉大川吉象。或木休囚，乘白虎为棺椁；值空亡为朽木难雕；春季甲乙日寅卯时为伤斧；秋季庚辛日申酉时为伤轮返凶。或辛卯日干上卯为财就人象，宜急取之，缓则被卯木克其戊土，反有害也。

乙未日未加乙同，当颐初九观我颐之凶象。

如辛丑日辰时亥将，一下克上，卯加申为用，曰斫轮课。

卯元

戌勾

巳后

元 朱 空 后

卯 申 子 巳

申 丑 巳 辛

子丑寅卯

亥　　辰

戌　　巳

酉申未午

《订讹》

斫轮，卯加庚辛申酉发用。卯为车轮，金为斧斤，木就金斫，故名斫轮。

占主禄位高迁，革故鼎新之象，更喜戌为印，太常为绶入传。卯加庚与申为上，辛酉次之。缘卯中乙木与申中庚金作合成器。或壬癸日见水神为舟辑，初末有马引从为轩车，能任重致远，除官必矣。斫轮来意主谋望官事，先历艰难，后却有成。盖木畏金，故主艰难然后成也。将得龙、常、阴、合方成其体，求财大获。寅亦是木，如何不作斫轮，盖寅乃天梁，成器不须斫也。

此课多主事成迟晚，占孕与病讼忌之。或木休囚，乘白虎为棺椁；值空亡为朽木难雕，须另改业。春季甲乙日寅卯时，木太重，为伤斧；秋季庚辛日申酉时，金太重，为伤轮，反凶。或辛卯日干上卯为财就人，宜速取之，缓则被木克其戌土，反有害也。与乙未日未加乙同。若传见本日墓神，名曰旧轮再斫，来意主退官失职，再谋复兴之意。大都斫轮课木日艰难；火日灾疾；金日获福；水日心不定，变易艰难中遂意；土日流转。

《观月经》 名飞龙入渊 忌占病

斫轮团圆象，本自太冲生，太冲原是木，车轮因甚成。

太冲为舟车之类

成形须仗器，斤斧自然明。

庚申辛酉为斤斧，若申加太冲是斫轮卦也。

申酉庚辛位，太冲上头行，破伤斤斧得，发用斫轮名。辛丑正月占，辰时无改更，太冲传送上，发用得其情。

如辛丑日卯申丑，是假令辛丑日亥将辰时占，太冲加申金，斫卯木贼上发用，为斫轮卦，卯戌巳三传也。辛酉返吟一课，卯酉子是也。尉山人取法，末传取破。乙丑、癸酉、丁丑、癸未、己丑、癸巳、辛巳、癸丑、癸亥，以上九日，第三课俱卯戌巳三传。丁卯、己卯、乙酉、辛卯、丁酉、癸卯、乙卯、己酉、辛酉，以上九日，俱返吟卦，俱卯酉子三传，斫轮卦也。

求官必获禄，逢事得均平，立事先敲磕，后乃立身荣。

敲磕，即先雕琢而后成器也。

莫嫌职位小，官朝好弟兄。

官本朝迁职，亦先费力而后成也，庶人亦得官也，传得太阴、龙、合尤妙。

《袖中金》

卯加申酉为用，名斫轮卦。庚申辛酉金俱为斧斤，若太冲加其上者是。卯为车轮，加申酉上，为斫削之象。若天将龙、常、阴、合，方成其体。占人有除授营运之事。木日艰难，火日灾疾，金日成器，水日心不定、变易艰难中遂意，土日流传。若秋三月庚辛日得之，将乘阴、虎，名曰斫轮伤斧，其金太过也。凡卯木坐空，谓之朽木难雕，宜弃业别作生理营运。

引从课

凡课日辰干支前后上神发用为初末传，曰引从课。如庚辰日干上丑，昼贵人，初传寅加酉居日前，末传子加未居日后，日干得前引后从，为拱天干，又为拱贵。主官职升擢，诸事最吉。壬子日干上辰，初传巳，末传卯，为两贵引从，主上人提携，或众贵引荐成合事，大利。甲午日初传子居支前，末传戌居支后，前后遇引从，为拱地支。主迁修家宅大利。丁酉日酉为夜贵加丁干，亥为昼贵加酉支，年命在申，为贵临支干拱年命，宜告贵用事，必得两贵成就。丁巳、己巳、癸亥日伏吟，为干支拱日禄，宜占食禄事。庚午、己酉日伏吟，拱夜贵。甲子日伏吟，拱昼贵，为干支拱贵，宜千告贵处事，此贵人出行，前者引，后者从，故名引从，统涣之体，乃车马蜂拥之课也。

象曰：拱夹支干，仕人佳兆，官职升迁，名利荣耀，孕生英儿，婚招玉，出行取财，干贵欢笑。如日辰上乘墓鬼遇引从，六处有冲克，凶散最吉。或干支并初中及中末拱拱地贵，告贵谋事亦吉，则应涣六四元吉之象也。

假如壬子日巳时戌将，初传巳加子，末传卯加戌，拱定干神为二贵引从天干格课。

巳贵

戌青

卯阴

青 贵 勾 后

戌 巳 酉 辰

巳 子 辰 壬

戌亥子丑

酉　　寅

申　　卯

未午巳辰

《订讹》

引从，前引后从，或初末传拱干，主得人提携成合事，大利。或两贵拱干，主官职升擢。或初末传拱支，或两贵拱支，主家宅吉庆。或贵临干支拱年命，主得两贵成就。或干支拱日禄，宜占食禄事。或干支拱贵，宜占告贵事。又有干支并初中及中末拱地贵亦是。此前引后从，故名引从。

占主求官、求财、出行、婚孕皆宜。

亨通课

凡课用神生日，及三传递生日干，或干支俱互生旺，为亨通课。如丙申日三传申亥寅，初生中、中生末、末生日干也。癸丑日三传酉丑巳，末生中、中生初、初生日干也，为递生。主上人推荐，或官员请举，及文状事，始终成就。辛卯日干上亥，支上辰，为互生。丙寅干上寅生丙，支上亥生寅，为俱生，主彼此和顺，两相有益，遇生气两家合本求利。甲申日干上酉乃支之旺神，支上卯乃干之旺神，为互旺，主客两相投奔，互有兴旺。壬寅日干上子，支上卯为俱旺，自在坐用，谋为省力，或事己失欲复旧，或本职迁转极妙，或坐待通太，无心中得人照扶兴发。此三传递生日辰生旺，主人亨利，时运开通，故名亨通，统渐之体，乃福禄来临之课也。

象曰：三传相生，干支有情，官逢荐擢，士获科名，婚姻合和，财利生成，经营诸事，贵人欢迎。如三传递生，俱要与日干干有情，此则隔三隔四有人于上位推荐。或末助初传生日，主傍人暗助吹嘘。或末助初传作日财，主暗地人以财相助。或支加干生日，为自在格，主人来资助于我。或三传生日，俱为大吉，当应渐六二鸿渐于磐，饮食衎衎吉象。若递生值空亡、破、刑、克、害，无甚解救为凶，凡事亦难就。或初生中、中生末、末克日干，为恩多怨深，作事美中致怨。或干支俱旺及禄临身，传财逢空，不可舍此别谋动作，倘有意外之图远动谋为，则羊刃变为罗网缠身，反为灾祸，六处有冲为破罗破网，无冲克为凶。当应渐九三利御寇之凶象也。

如丙戌日申时亥将，申加丙为用，初传申生中亥，亥生末传寅，寅生日干丙火，为亨通课。

申合

亥贵

寅元

白 阴 贵 六

辰 丑 亥 申

丑 戌 申 丙

申酉戌亥

未　　子

午　　丑

巳辰卯寅

《订讹》

亨通，干支生旺，或初生中、中生末、末生干，用语末生中、中生初、初生干，为递生格。或干上生干、支上生支，为俱生格。或干上生支，支上生干，为互生格。或干上乃干旺神，支上乃支旺神，为俱旺格。或干上乃支旺神，支上乃干旺神，为互旺格。此皆亨通泰之象，故名亨通。

占主大吉，递生得人重重举荐，始终成就。或末助初传生日，主傍人暗助吹嘘。或末助初传作日财，主暗地人财相助。俱生，人宅各安。互生，彼此相助和合。俱旺，谋用省力。互旺，彼此两相投奔，互有兴旺。

繁昌课

凡夫妻年立德方发用，为繁昌课。盖夫妻行年乘本命旺相气，又值干支德合，或年立时令旺相之乡，此阴阳俱胜，运气交接，夫妻合好，情欲必动，妊娠繁华昌盛，故名繁昌课。占者人丁旺相，胎孕招贵，统咸之体，乃男女交感之课也。

象曰：阴阳和合，万物生成，命招贵孕，娠必男形，谋为大利，家道自兴。如逢互克，分散零丁。夫命是水，行年甲寅，上见子水，水木相生。妻命是金，行年己亥，上见酉金，金水相宜。甲与己合，寅与亥合，各乘本命旺气，为德孕格。或用用此二命，主怀孕，年内必生贵子。或已有孕，妻年上酉，法主十一月乙日行时当产。甲己合主生子，黄色壮大端厚，好读书得官也，当应咸亨利贞娶女吉象。产期法取妻年位上神前三临官位为生月，冲位干为生日，乃分十干次第推。辰戌月用戌，丑未月用巳。后三绝位为生时。如妻行年上见申，主十月甲日巳时分产。余仿此。生子善恶情性，如夫妻行年丙辛作合，主生子黑色，肥满多力，凶恶为人，好武得官。丁壬主青色，目深秀，多道艺文学得官。乙庚主白色，清俊好音律，善兵法得官。戊癸主赤色，上尖下大，爱畋游，善伎术得官。行年值败绝刑害，为德孕不育，当应咸上六咸其辅，颊舌之象。

如壬申日未时巳将，夫行年甲寅，妻行年己亥，上下相生作合，乘本命旺气，为繁昌课德孕课。

午后

辰蛇

寅六

蛇 后 阴 常

辰 午 未 酉

午 申 酉 壬

卯辰巳午

寅　　未

丑　　申

子亥戌酉

夫　　妻

年　　年

《观月经》

夫妻行年上，德孕卦如何。夫年四十九，岁在甲寅落。妻年三十四，己亥五行科。

男行年一岁起丙寅，逆总顺零，四十九在甲寅。妇行年一岁起壬申，顺总逆零，三十四在己亥也。

己得亥上甲，产子更无过。

甲己合，寅与亥合。

此年的有子，依理定无差。此为怀孕卦，行年若调和。

男女行年若相调和也。

不论三传事，学人奈如何。他例还依此，欢唱是高歌。

《心镜》

德孕行年课十干，还如甲己类同攒。夫年立甲妻居己，孕即灵胎贵复安。乙将会庚丙辛合，

干合即甲己之类，如夫年立庚，妻年立乙，皆主福德之孕也。

受气妻年上是端，午上有神须觅取。日月时皆递互看。

《曾门》

夫妻之年，甲己相合，更立德乡，子孙繁昌。

旺孕格

凡夫妻行年俱随旺相气三合位上，为旺孕格。盖三合异方同类相望，又逢兴旺之时，当主胎孕，故名旺孕格。受孕法：如妻行年见己，主正月壬日申时受孕。其法取妻年上神后三位受气为孕月，冲位干为孕日，亦分十干次第。辰戌月用戊，丑未月用己，前三位临官为孕时。妻行年上见午，二月癸日酉时当受孕。余仿此。

《观月经》

夫妻年命上，旺相两般推。妻金三十四，夫水三十七。女命亥上觅，夫年寅上推。七月未时占，妊孕无改移。从魁临在该，金旺更无疑。

妻命是金，年上见酉，金旺也。七月金旺占。

神后立于寅，夫运五行知。

夫命是水，行年上见子，是水旺也。

二旺当怀孕，合卦宜所归。

夫妻行年俱旺，当怀孕生子也。

阴阳生是子，胎命合如斯。他年依此起，

其他夫妻行年亦依此起。

旺孕卦推移。不干三传事，此课少人知。

不与四课三传事同。

《心镜》

夫妻行年旺相神，异方三类合同群。春占有孕在何处，妻午夫年立在寅。

如春占木旺火相，夫年三十七，行年在寅，妻年二十七，行年在午，故云夫妻行年旺相神。寅在东方，午在南方，寅午三合，故曰异方三合也。

受气于秋何以决，妻在子兮夫立申。

或秋占金旺水相，申子亦是三合也。

此类悉皆为合类，欲求他年在区分。

《曾门》

年立旺相，子孙有象。谓夫妇行年立旺相之乡，三五相望，同类异位，时立旺相气，其岁中必有受孕生贵子也。

定章曰：夫妻之年同类异位者，寅午戌、亥卯未、巳酉丑、申子辰。如寅午戌俱火相与同类，寅本东方，午本南方，戌本西方，此同类而各一方，为异方同类也。三辰相去五位，谓之三五相望为合也。

如春占，夫年立午，妻年立寅，春木旺火相，是夫妻之年俱立旺相之乡，受气岁中，必产贵子。如子临年，当八月丁丑日卯时受孕大吉。

如寅加年四月庚日亥时产。

法曰：取妻年上神后三位为受孕之月，再后三三为受孕日时也。取妻年上神前三位为生月，再前三三是当产日时也。

荣华课

凡禄马贵人临干支年命并旺相气发用入传，更乘吉将为荣华课。如丙寅日干上申，支上巳，为干支禄马，申发用，中传贵人，主君子加官进禄，常人谋为财利，进身修宅俱吉。壬申日干上寅之类亦然，此禄马又遇贵人，主人荣达，又遇光华，故名荣华，统师之体，乃士众拥从之课也。

象曰：干支吉神，入宅俱利，经营俱亨，动止均美，孕育麟儿，婚成连理，用兵征讨，得地千里。如癸丑日巳加癸，日贵为财；丙寅日申加丙，日马为财之类，大利求财。甲申日干上丑之类，为干支见昼夜贵人，主事得两贵周全成合。乙酉日子加申之类，为昼贵坐夜贵；丁卯日夜酉加亥之类，为夜贵从昼贵，宜告贵求事，必于两处贵人成就。惟占谒不见，缘贵往见贵，多不在宅，或官长访官得见。甲戊庚日干上丑例，为贵人临身，宜干贵成事，乙辛二日干见贵人临身辰戌上，非坐狱，亦宜干谒。余日坐狱为受贿，宜阴阳私祷。或一日全无逆贵，凡进取、告贵、催督诸事，皆顺无阻，贵为月将尤美，当应师九二承天宠吉象。如一日全无顺贵及贵人坐狱，告贵不允，宜退不宜进，进则返坐。

甲子日昼贵丑坐酉，夜贵未坐卯，为贵人蹉跎，告贵干事多不归一。丁酉日干上酉，支上亥，四课皆是昼夜贵人，为遍地贵人，乃贵多不贵，告贵无成，事反无依，在任多差使，或权摄不一，占讼尤凶。日贵在夜，开眼作暗；夜贵在日，自暗而明。贵在干前，事不宜迫，迫反为贵所怒。贵在日后，宜催不宜慢。丙丁日亥加未，酉加巳之例，两贵坐受克方，为尖担两头脱，不可告贵用事，或白虎乘丑临丑，占讼贵人嗔怒。朱雀乘神克贵，求文书贵人忌惮。此例不论在传与干支见也。丁丑日酉加未、亥加酉为例，两贵逢空，凡事许后被人搀越，或有人误报虚喜，喜反有所费事，换旬可成。六丁日亥加未例，贵作日鬼临干，占官利，占病神祗为害，临支家神致病，宜修设安慰宅神则吉，墓鬼尤凶。贵作六害，占讼理直而作曲断，小就大，巧就拙，惟宜识时屑就不妨也。余皆不利，当应师六五弟子舆尸贞之凶象也。

如丙申日卯时子将，干上寅为驿马，支上巳为日禄，初传巳为相气，加申为用，末传亥为贵人，寅命上亥为贵人，行年巳为禄，上见寅马，俱乘吉将，为荣华课。

巳空

寅六

亥贵

六空贵六

寅巳亥寅

巳申寅丙

年

寅卯辰巳

丑　　午

子　　未

亥戌酉申

命

此课如庚辰日亥加寅，寅命，占科举必高中，盖昼以夜贵、夜以昼贵为帘幕官。寅命上见亥为月将官贵，行年辰上见丑为帘幕官，魁星并照，朱雀翱翔，乘巳临身故也。

巳朱

寅青

亥常

元 空 青 朱

戌 丑 寅 巳

丑 辰 巳 庚

寅卯辰巳

丑　　午

子　　未

亥戌酉申

德庆课

凡课日辰干支德神，及天月二德发用，并在年命乘吉将，为德庆课。德者，和气也，主福家吉神也。干德者，甲己德寅、乙庚申，丙辛、戊癸在巳轮，丁壬亥位取日德。若逢之万象新。支德者，子日起巳顺行十二辰。天德者，正丁二坤宫，三壬四辛同，五乾六甲上，七癸八艮逢，九丙十居乙，子巽丑庚中。月德者，正五九月丙，二六十月甲，三七十一壬，四八十二庚。二德扶持，众凶皆散。善莫大于德，故德有庆会，盖德能利物济人，掩凶作善，转祸为福，而有喜庆，故名德庆课，统需之体，乃君子欢会之课也。

象曰：德神在位，诸杀潜藏，囚禁的释，病危无妨，婚成佳配，孕产贤郎。凡占谋望，事事吉昌。如德神为鬼，占功名利，病无妨，乘龙尤吉。或四煞辰戌丑未没四维乾坤艮巽，大吉，百事无碍，虽凶将无灾，当应需九五贞吉之象。若带杀乘虎，或德空，或神将外战被刑克，不吉。或子日巳德归亥，乘元武夹克，为减德，事参商。或乙日申德加酉为用，酉来克乙，申化鬼，乃君子为小人，四杀不没，应九三致寇至之凶象也。

如戊子日戊时卯将占，巳为德神加子发用，为德庆课。

巳阴

戌合

卯常

六 阴 常 六

戌 巳 卯 戌

巳 子 戌 戊

戌亥子丑

酉　　寅

申　　卯

未午巳辰

《订讹》意同

合欢课

凡课日辰遇天干作合，及支三合六合发用，并占人年命俱乘吉将，为合欢课。天干合者，甲己为中正合，乙庚为仁义合，丙辛为威权合，丁壬为淫讹合，戊癸为无情合。六合者，子合丑实，丑合子空；亥合寅就，寅合亥破；戌合卯旧，卯合戌新；辰合酉合，酉合辰离；巳合申顺，申合巳逆；未合午晦，午合未虚。三合者，亥卯未繁冗驳杂，巳酉丑矫革离异，寅午戌党侣未正，申子辰流而不清、滞而不竭、宜动不宜静。凡日辰年命见合，主和合，合则新，则人欢事成，故名合欢课，统井之体，乃婚姻团圆之课也。

象曰：乾坤匹配，奇偶交并，占孕迟生，行人荣省，名利乔迁，财喜欢称，婚姻天缘，万事佳庆。如三合，事关众，克应过月。六合，阴阳配，夫妇和顺。或日辰阴阳年命六处，传逢吉将，四杀没，合多吉多，凡事成就顺利，行无不吉。从凶杀亦主凶中和合，或合带刑害，有德在末有气，乃入凶遇吉，可以小用宛转。或二阴作合，求婚大吉，当应上六井收勿幕有孚元吉之象。若占凶事，守旧愈迟疑。求文书干事，见合无气，终滞，似不决意，不若不见为妙。占病凶将尤甚，传进病难退。占失脱，藏匿难获。或合带刑冲破害，合而藏祸，内吉外凶。合空事费力难济，传退连茹，合带暗鬼克日，乘蛇虎雀有害，不可意外狂图，及托人干事，当应九二井谷射鲋之凶象也。

如戊申日子时申将，子与干上丑作六合，加辰发用。戊日天干上丑遁得癸作合，支辰与三传合作三合，亥命见未为贵人，行年在辰见子为青龙，日辰阴阳上下作三合，四杀没于四维，又乘吉将，为合欢课。

子青

申蛇

辰元

青 元 朱 空

子 辰 酉 丑

辰 申 丑 戊

丑寅卯辰

子　　巳

亥　　午

戌酉申未

《订讹》

占主人情欢悦，相助成事，求名干贵皆宜，交易婚姻更吉。惟孕迟生，病迟愈。战讼俱和为贵。三合事关众，克应过月。六合夫妇和顺，婚姻尤妙。或六处逢吉将，四煞没，合多吉多，凡事成就，纵遇凶杀，亦主凶中和合。或合带刑害，有德在末有气，乃入凶遇吉，可以小用宛转。或二阴神作合，求婚独利。丙申日反吟，日辰阴阳上下神作三六合。辛卯日卯加辛、壬寅日亥加寅，干支相会作六合。甲申日干上亥与甲合，支上巳与申合。丁丑、己丑日干上午，干支上下作六合。戊辰日干上丑，支上子。辛酉日干上午，干支上下交互作三六合。或乙酉日三传申子辰水局生日，支上丑作六合并三合，为全吉，兼天将皆土为日财，利求财。丙申、丙辰、丙子三日，传逢水局伤日，而干上丑能敌水，不为凶。或上下交互相合，交关求财大利。或相生宜合本营生。或交合有二三，则应交涉二三事。或传遇三合全脱，本不利，而生起干上财神，或生支上财，为取还魂债，利取财。

（此课虽吉，若占病讼，忧疑难散；占失脱，藏匿难获；占文书谋干必成；或合带刑冲破害，蜜里藏砒。合空事竟难济。合带暗鬼克日，乘蛇虎雀，有害，不可意外妄图及托人干事。）

和美课

凡课干支遇三合六合，上下递互相合，取为和美课。如三传三合，干支上见六合或生日作财，三六相呼，凡谋皆遂，全无障碍，中有人相助成合，行人喜忻而来。纵为鬼杀，事亦可成无阻。如乙酉、丙申日伏吟类，日辰上下阴阳神作六合。辛卯日卯加辛、壬寅日亥加寅类，干支相会作六合。甲申日干上亥、支上巳，丁丑、己丑日干上午类，俱合。戊辰日干上丑、支上子，辛酉日干上未、支上午类，干支上神作六合。乙丑日干上子、丙寅日干上亥类，干支上下作三六合。此人情合悦真美，故名和美课。占事主客怡顺皆成，统丰之体，神合道合之课也。

象曰：三合六合，上下欢悦，交易大通，财利不绝，婚吉事成，病危势拙，干贵相宜，占敌和决。如合多吉多，事急成。合少吉少，事迟成。乙酉日三传申子辰水局生日支上丑作六合，并三合为全吉，兼天将皆土为日财，利求财而不利尊长及营生计，土将克生气故也。丙申、丙子、丙辰三日，传逢水局伤日，而干上丑能敌三六合，呼恶不成嗔，近谋有成，久则畏人拨置。或上下交互相合，交关求财大利。或相生宜合本营生。或交合有二三，则应交涉二三事。或传遇三合全脱，本不利，而生起干上财神，为取还魂债。或生支上财神，为索还魂债，利取财，或家中取财还人尤准。当应丰六五来章有庆，誉吉之象。如三六合占解释忧疑及问病凶事，上乘凶将，为凶难散，逢冲可解。或合作六害及空亡，好里朦暗，主合谋事有变换。若传逢寅午戌，干支上见午为自刑，丑为六害，子为正冲，乃三合犯杀，为蜜中砒，主恩中有怨，事成有阻。或交合逢空，交时和美，后成画饼。交合盗气，彼此怀脱。交害主客各有嫉妒，交刑主合到争竞，交冲主先合后难，交克主合而争讼，笑里藏刀。壬申日干上寅，支上亥，干支上神作六合，而地下壬申作害，为外好里牙槎。主外面合而内有暗谗之意，当应上六丰其屋，三岁不觌凶之象也。

如壬午日巳时丑将占，戌加寅为用，三传戌午寅，干上未与中传作六合，传逢三合，日辰上下作三合，日辰旺气，传财得用为合，和美课也。

戌白

午后

寅合

白 合 朱 阴

戌 寅 卯 未

寅 午 未 壬

丑寅卯辰

子　　巳

亥　　午

戌酉申未

斩关课

凡卦魁罡加日辰发用，为斩关课。盖辰为天罡，戌为天魁，日辰人也，魁罡天关也，魁罡加日辰，犹人遇凶神，重土闭塞，若天关难度，欲通道路，必须斩开关门，故名斩关。寅天梁卯天关以木克土，三天俱动，利于逃亡，可以出行。未玉女能护身，子华盖能掩形，太阴地户主潜藏，六合私门主阴匿，天乙神光能庇佑，青龙万里骥可至远。传遇此数神，占者利阴私，行藏隐避，永无触碍，统遯之体，乃豹隐南山课也。

象曰：关梁逾越，最利逃亡，捉贼难获，出行自强，病讼凶祸，厌祷吉详，书符合药，方法最良。如官鬼作直符，罡塞鬼户寅也，魁度天门亥也，乘凶将，为魁罡作罗网，加四仲为天地关隔，主关梁闭塞，不利隐匿、病讼、出行等事。子天关卯天格事因天时所格；午地关酉地格事因地理所格，更详五行言之。三传内战，内外不相见而格。中冲初末，首尾不相见而格。刚日昴星，道路关梁而格。柔日昴星及伏吟，潜伏不欲见人而格。反吟不相照而格。

又三交、罗网、从革，皆主阻格，当应六不利攸行凶象。若传遇寅卯未子乘天乙、青龙、阴、合吉将，及甲戊庚日丑贵登天门，辰罡塞鬼户，六神藏、四杀没，为四大吉时。六神藏者，螣蛇下临子名坠水，朱雀下临癸水名投河，勾陈临卯名入狱，天空临巽名初剥，白虎临午名烧身，元武临坤名折足。四杀没者，辰戌丑未墓临乾坤艮巽，陷于四维，此时利出行逃走，避罪隐形，合药书符、祈祷等事皆吉，则应遯九五嘉遁贞吉象也。

如甲寅日亥时未将占，戌加寅为用，曰斩关课。

戌合

午后

寅白

后 合 后 合

午 戌 午 戌

戌 寅 戌 甲

丑寅卯辰

子　　巳

亥　　午

戌酉申未

此课戌天魁为天关加寅，寅为天梁，利出行。又夜贵神未登天门，螣朱勾空白元六神俱藏，辰戌丑未四杀没于四维，为四大吉时，万事俱顺利也。

《订讹》

占主利出行逃遁，贼难获，病讼凶，书符、合药、厌祷最宜。传遇寅卯未子乘天乙、青龙、阴、合，为天地独通。时又为天藏地盖时盖，寅天梁、卯天门并魁罡为天关，以木克土，三天俱动，未玉女六丁又为玉女能护身，子华盖能掩形，天乙神光能佑庇，青龙万里骥可致远，太阴地户主潜藏，六合私门主隐匿，传遇数神，逃亡出行如有神助。若甲戊庚日丑贵登天门，辰罡塞鬼户，六神藏、四煞没更吉。又传见申酉虎阴为斩关得断，逃者永不获。更带血支、血忌、羊刃、呻吟大煞，必伤人而走。大都此课最宜更新，外出喜见丁马。若守旧家居，主阻塞且有暗昧事应也。

此课虽宜出外，若魁罡作官鬼为直符，或作罗网乘凶将，及罡塞鬼户、魁度天门，皆谓之斩关逢吏。加四仲为天地关隔。加子（天关）卯（天格），事因天时所格。加午（地关）酉（地格），事因地理所格。神将克战，内外不相见而格。中冲初末，首尾不相见而格。刚日昴星，道路关梁而格。柔日昴星及伏吟潜伏，不欲见人而格。返吟，人心不相照而格。又三交、罗网、从革及不见申酉虎阴，皆名斩关不断，阻隔难行，逃者易获也。

《观月经》 名鱼失其水

魁罡日辰上，发用斩关风。

凡见辰戌加日辰发用者，为斩关卦，必有逃走之应也。

出行应吉利，居住暗相通。三传六合卦，太阴地户中。

传中六合是天之私门，太阴是地户。

功曹与小吉，天梁玉女同。

传中有功曹为天梁，小吉名玉女，佑逃走之利。

青龙万里翼，华盖紫微宫。避罪宜逃走，出入有始终。戊申正月占，酉时此卦攻。亡人华盖下，天降此利亨。

此乃天之所降，亨通之途，逃人得远去，路无阻障也。

终向六合上，双门万里同。

终传天罡乘六合是双门，出入万里也。

若言不逃走，浊乱在家中。

若不逃走，主家破败，盗贼浊乱之事也。

《袖中金》

魁罡临日辰，传见虎阴申酉为斩关得断，逃者永不获矣。更带血支、血忌、羊刃吟呻三杀，必伤人而走。

《通神集》

天乙神光引路，六丁玉女来扶，青龙飞腾万里，天门地户俱到。占逃亡是亡者之福佑矣。

《心镜》

日辰上见魁罡立，此卦名为是斩关。前一神光参玉女，天梁地户太阴间。更有青龙万里翼，紫微天人有防闲。逃人难捕隐逸去，长往嘉遁信不还。

《曾门》

日辰逾于魁罡，名曰斩关。或发用传及功曹为天梁，青龙为万里翼，小吉为玉女，神后为华盖，魁罡为天关，太阴为地户，六合能隐形，遇此数神，利于逃亡。

《定章》曰：若欲伏匿，昼夜必得其道，当趋前三六合，后二太阴为天门地户。逃亡当令六合临日，太阴临辰而出，为天门地户，不可克逃人年上神。审以四五为太常、青龙、六合、太阴，青龙临日，太常亦可也。六合、太阴者，天道也。亡人乘之，乃万全。若有九天九地，必万里安，各有上下。

春寅为九天，胜光为九地。夏胜光为九天，子为九地。秋申为九天，胜光为九地。冬神后为九天，午为九地。必欲令六合、太阴治其上下临地户。地户者，除定开危之日也。如二月辰除、未定、戌危、丑开也。

又云戊己之辰可逃亡，乘四天尤妙。再得天上三奇乙丙丁者，追之不得，视之者蒙。孤虚法如甲子旬孤在戌亥、虚在辰巳。

又云戊己之辰不可克今日之干。假令戊己之辰是巳午，今日是庚辛，乃为戊己之辰克今日之干也。四天不欲克害今日之辰，强行者，必受其殃。天门不可克逃人年上神。孤虚神不可克始逃之日，出天门者，六合也，必在禹步。禹步者，左足有前也。

《照胆》

除定开危卯未方，龙常阴合可逃藏。

闭口课

凡旬尾加旬首，或旬首乘元武，或旬首位上神乘元武发用者，为闭口课。如甲申日巳加申，丙辰日亥加寅之类，皆旬尾加旬首为用也。如丁酉日午加酉夜将之类，皆天盘旬首乘元武为用也。如甲子日辰加子昼夜皆地盘旬首上神乘元武为用也。如六甲占盗贼，责元武旬首为阳神，逆数四神，六癸旬尾为阴神，不论发用，为闭口也。夫首尾相加，似物闭藏，环圆无端，不见其口，故名闭口。其旬首六仪神吉将凶不能与善。旬尾度四，即武之终阴，不论首尾相加发用，自有旬首尾之意。占人求事，不语有无之态，统谦之体，上下朦胧课也。

象曰：禁口不语，事迹难明。寻人没影，失物潜形。告贵弗允，论讼不平。孕生哑子，占事终成。如旬尾加首传逢六合，事成而凶难散。朱雀讼屈难伸，白虎不明遭罪。占病痰气阻塞，喉肿口禁。失物人见不肯明言。凡事多有闭口之意。辛未日酉加寅，日禄作闭口，又系无禄，病者必绝食而死。甲戌甲辰日旬首作元武，旬尾作为终阴。甲子、甲申、甲甲寅四日，非旬首作元武，俱以元武所居为阳，逆数度四为阴神，不论旬尾，六癸神亦作闭口也。

甲辰日辰为旬首，乘元武为阳神加申，女走求男之下，去西南方捕之可获。逆数四丑为阴神加巳，奴走从女之下向东南捉之可得。非六甲日元武阳神本位上所得为阴神。乙卯日或卯为元武，阳神临戌，女往西北方自追之。申为元武阴神加卯，捕逃奴并盗贼，正东方获之。三传相克带凶神并勾陈克元武，追逃亡，武受克日时决可获也。相生吉将则难获也。藏物阴神生处搜之，金神求水泽，水神隐林丘，木藏窑冶处，火藏泥窖投，土藏金石之下也。

如甲申日卯时子将占，巳为旬尾加申用，为闭口课。

巳勾

寅蛇

亥阴

蛇 勾 白 阴

寅 巳 申 亥

巳 申 亥 甲

寅卯辰巳

丑　　午

子　　未

亥戌酉申

凡旬尾加干，旬首加支，为一旬周遍格，但日辰相离三位有之，占事不脱，所谋皆就，试宜代笔，讼宜换司，交易去而再来。

惟不宜占解疑事，及疾病难退也。

如乙未日卯时寅将占，首尾加支干，为一旬周遍格。

戌阴

卯六

午空

青 空 朱 六

巳 午 寅 卯

午 未 卯 乙

辰巳午未

卯　　申

寅　　酉

丑子亥戌

阳神作元武课

戌 元蛇后六 　　　　　　　　丑寅卯辰 元 女走处

午 辰申午戌 元阴 贼与男走处 子　　巳

寅 申子戌甲　　　　　　　　 亥　　午

戌酉申未

阴神作元武课

寅 后青阴勾　　　　　　　　 戌亥子丑

未 丑申寅酉　　　　　　　　 酉　　寅

子 申卯酉乙 元阴 贼与男走处 申　　卯 元 女走处

未午巳辰

《订讹》

闭口，或旬尾加旬首乘元武发用，或旬首在天盘乘元武发用，或旬首在地盘、其地盘上神乘元武发用，皆是也。又法不论发用，但看元武当旬首，逆推度四神，虽无首尾相加，自有首尾之意亦是。首尾相加，似物闭藏，环圆无端，不见其口，故名闭口。

占主闭密，机关莫测，事迹难明，寻人没影，失物人见不肯言。纵乘贵，告贵不允。孕生哑子，病痰气格塞喑哑，或禁口痢，或喉塞不食。讼屈不得伸，有冤莫诉。传逢六合，喜事成凶难散也。日禄作闭口，病更凶。若又值无禄课必死。逆推四神，专为逃与盗而设。六甲日旬首乘元武，是为元武阳神，其加临位下，可以捕女。连根逆数四位，即旬尾，是谓元武阴神，其加临位下，可以捕男。如甲辰日，辰旬首，则丑旬尾，辰乘元武临申，则寻女于西南申方。逆四度丑临巳，则寻男于东南方是也。非六甲日不必度四，但看元武乘地盘为阳神，可以捕女，天盘为阴神，可以捕男。如乙卯日卯乘元武临戌，则寻女在西北戌方，寻男在正东卯方是也。三传相克带凶神，并勾陈克武，追逃亡，武受克日时，可获。相生带吉将难获也。失物在阴神生处寻，如元武乘金，金生水，藏水中；乘水，水生生，藏林中；乘木，木生火，藏窑冶中；乘火，火生土，藏泥窖中；乘土，土生金，藏金石下也。

此课外有旬尾加干，旬首加支，或旬首加干，旬尾加支，名一旬周遍格。占忧喜事各皆不脱，试宜代笔，讼宜换司，交易去而再来。六阴日发用元武，又名察奸课。

又有占寻人法，专看干德支刑所临之处，相克何如。德如甲己在寅，乙庚在申之类。刑如子卯相刑及辰午酉亥自刑之类。如甲戌日，甲德在寅，戌刑在未，寅临未，君子隐西南；未临子，小人逃正北；而寅木克未土，是德克刑也，易获。如己巳日，己德在寅，巳刑在申，寅临亥，君子隐西北；申临巳，小人逃东南；而申金克寅木，是刑克德也，难获。

《观月经》

凡言闭口卦，其理两般陈。六甲当旬上，须推度四辰。

六甲即甲子等六日度四辰推之。

阳神作元武，阴逆四旬同。子为元武上，从魁作阴神。

逆四是终阴。阳神，六甲旬首。阴神，六甲旬终。子为元武，阴神在酉，是甲子旬终也。

假令河魁下，阴居小吉身。

戌上为元武，未上有阴神，甲戌旬终也。

忽然临传送，太乙为使臣。

申为元武，则巳上是阴神，甲申旬终也。

易位胜光上，太冲隐去人。

午为胜光，太冲是阴神，甲午旬终也。

天罡若作武，大吉是其宾。

功曹居贼下，登明无处伸。失男阴下去，

六甲日失男子，奔走阴神下去也。

元武女人奔。

如失了女子，元武位寻也。

贼在阴神下，搜寻此处陈。

假令甲子日亥将卯时占，来问女人事，其阳贵神自巳逆数至申为元武，申为西南，其西南不见，寻阴神落处。申是元武阴神，落于子，子为正北，若捉盗贼，阴神之下正北获也。此解乃尉山人书。

假令正月占，卯时甲子旬。元武天罡上，天罡下临申。女往西南去，

元武所立位下临申，去西南寻人也。

急走在北邻。

西南不得，申临子位，即于正北上寻之。

大吉东南去，阴位伏阳人。

甲子日元武在辰，大吉为阴神，丑临巳，是知东南上伏阳人也。

贼盗亦同此，两般一体陈。

若失盗亦东南去，两般一解也。

不见六旬日，阴居下法真。

若是六旬首日，元武居之，即在本位下。不在六旬日者，用下法推之也。

上法推阳首，此法相兼阴。

若非六甲日，元武在巳酉丑、亥卯未，是阴神之下。除六甲之外，皆用此法推之，故曰相兼阴也。

元武所乘者，为阳盗贼侵。阳之本位处，所见却为阴。

元武所乘之神为阳神也，便是盗贼之处，其阴神本位上见者，为阴神也。看神阳与此方位相度处详之。

正月乙卯日，午时课六壬。卯为阳在戌，传送本位金。

其卯为元武，是阳神，临戌。其本位上见申金也，为阴神。言阳金克木，即易见也。比合难见也。

女往西北去，

西北是元武所临之下，戌地也。

男往正东寻。

元武所乘之神临戌地，亥将加午，其卯加戌，元武临之，女逃西北，从地盘之戌，阴求阳也。男逃正东，从天盘之卯，阳求阴也。此解乃尉山人书。

盗贼同阴作，

若失物，盗贼则在正东也。失牛问大吉，失马问胜光何方。鸡犬等项，各看所属而言之，乃阴神所临之下也。

此是一段陈。其贼擒不擒，三传不相克，吉将求难寻，凶将有相克，亡人贼自擒。

但凡元武阴神所临之下，不见克者，看发用三传，若中二传逢吉将，三传上下相生，即亡不见也，贼盗难获也。故云三传不相克，吉将求难寻。若元武所居之处，三传相克，更逢凶将，即亡人易获也，贼盗自擒，故云凶神有相克，亡人贼自擒也。今日元武阴神申卯，上克下，将勾陈凶将，合主申时败贼也。

欲知藏物处，阴神生处寻。

申为元武之阴神，属金，金生水，藏物当在水中也。

金来在水下，

金为武之阴，物在水之中也，谓金能生水也。

水生在高林。

水为元武阴神，藏在林木之中也。

木神窑冶处，

木为元武阴神，物在火焚之地。

言火隐高岑。

谓火生土，物在高崖之处。

土言坑壑内，空墓窑藏深。

土为阴神，在壑穴之处也。

若论寻获日，元武怕日擒。此法随身宝，价值百锭金。

木为阴神，金日得之，木怕被金克也。

《心镜》

阳神作元武，度四是终阴。

阳神，六甲旬首。阴神，六甲旬终。功曹作元武，终阴是登明。故曰四是终阴。

此名闭口卦，逃者远追寻。亡人随元武，捉盗往终擒。

逃人在元武方捉，盗在阴神方捉。

顺行阳所起，

天乙顺治，在元武阳神所居为起。

婢走求阳处，奴逃责阴神。

婢走求阳元武，奴逃求阴元武。婢走就奴，故求阳，阳是婢藏之家也。

《袖中金》

旬尾加旬首，为闭口，逆数四神责元武。凡占多主闭密，不能测其机关。如占病是哑，或中风不语，痰塞咽喉，或禁口痢，或咽喉肿疼，不能饮食言语。占失脱，纵有见贼亦不肯说。凡事闭口无语，又不相允，有无之意。余占更详天将言其事类。如其上乘贵人，告贵不允；上乘朱雀，占讼枉者不伸。上乘白虎，使人不明遭罪。

《观月经》刑德卦

日干论德，高人隐之。日支论刑，贱者所隐方。

五阳德自处，

甲丙庚壬戊自居曰德。

阴来合者论。

夫唱妇随之道。

乙日庚为德，丁开壬户门。己土居阳甲，辛金丙处云。癸德配在戊，

以上论德取干合也。

刑来支上论。

刑论支也。

贤士去德下，奴婢走刑村。德若克其刑，逃亡路失魂。刑若克其德，逃亡有遁门。刑德不相克，闭口卦内寻。

如有逃去，先以德刑克上推之。如不相克者，闭口卦中寻之。

正月甲戌日，辰时发课占。贤士西南去，未地有灾烦。甲日德自处，贤士在西南。

寅临未也。

奴婢正北走，刑地蓦墙垣。

戌刑未，未临子，故奴婢走北去也。

此名德克刑，六月己巳日，卯时走失看，贤士西北去，亥地上绕栏。

己德在甲，甲在寅，寅临亥也。

奴婢东南窜，巳上乱情欢。

巳临申，申临巳也。

此谓刑克德，走人若见难。

申克寅，是刑克德也。

巳申寅举二，此卦不一般。

《心镜》

刑德追亡好恶分，德在日兮刑论辰。阴德在阳阳自处，乙德在庚访好人。辛居丙上丁壬位，癸在戊中求见真。寅午戌兮刑在火，申子辰兮在东邻。金刚刑西木归根，

巳酉丑刑在申酉戌也，亥卯未刑在亥子丑也。

贱者逃亡不妄陈。或有德刑同一位，良贱皆于彼隐身。德若克刑寻易见，刑之胜德捉无因。

《袖中金》

德者，干德也。阳德自处，阴德附阳。寅午戌刑在南方，申子辰刑在东方，亥卯未刑在北方，巳酉丑刑在西方。谓金刚火强，各刑其方也。水流趋东，木落归根，是君子贲德，小人责刑。德胜刑吉，刑胜德凶。

六壬大全卷八终

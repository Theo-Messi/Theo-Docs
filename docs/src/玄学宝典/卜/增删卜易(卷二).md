---
title: 增删卜易(卷二)
editLink: true
---

## 《增删卜易》卷之二

月破章第二十七

正申、二酉、三戌、四亥、五子、六丑、七寅、八卯、九辰、十巳、十一午、十二未。

月建冲之为月破，逐月之破日是也。

诸书以用神临月破如悖时也，即是枯根朽木，逢生生之不起，逢伤更伤者重。

虽现于卦，有亦如无。

伏于卦中，终难透露。

虽有日辰之生亦不能生。

动而作忌神者不能为害，作变爻者，不能伤克动爻。

野鹤曰：余得其验，动而能于伤爻，变则能于伤动，何也？神兆机于动，事之无吉无凶则不动矣。

既动则有祸福之基。

目下虽破，出月则不破，今日虽破，实破之日则不破，逢合之日则不破。

近应日时，远应年月。

唯静而不动，又无日辰动爻生助，实则到底而破矣。

如亥月己丑日占将来有官否，得兑化讼卦：

× 父母未土 世　父母戌土

丶兄弟酉金

丶子孙亥水

丶丶父母丑土 应

丶妻财卯木

○ 官鬼巳火 妻财寅木

此卦官动而生世，世动化进神，虽然有官之象。

但官逢月破，世遇旬空，然空者犹有日辰相冲，冲空则实，不为空矣。

而破者又无日辰动爻之生，占以日建亦生不起，况无日建动爻以生乎！予疑之既无所用，何故动而生世？命之再占，又得水地比卦：

丶丶妻财子水 应

丶兄弟戌土

丶丶子孙申金

丶丶官鬼卯木 世

丶丶父母巳火

丶丶兄弟未土

断曰：命若无官，难得官来生世及官星以持世也。

今既前卦动官相生，后得官临世位，食禄王家终须有日。

彼问应在何年，余曰：“前卦官临月破，定于实破之年。”果于巳年承袭长房世职。

若以月破者百无所用，霄壤之隔也。

又如辰月戊子日占父何日回，得乾之夬卦：

○ 父母戌土 世　父母未土

丶兄弟申金

丶官鬼午火

丶父母辰土 应

丶妻财寅木

丶子孙子水

父母持世破而化空，既无日生又无动助。

以古法断者，作用神而无气，其父不能归也。

余不以此论之，竟断朱雀临父母动而持世，卯日有信，午未日必归，果于卯日得信，乙未日到家。

应卯日得信者，破而逢合之日也。

应未日归者，父化未土旬空，出空之日到也。

古法进神之论谓之动逢月破，我位既失，化月建亦为退之不及。

此卦父爻破而化空，竟退以归家也。

又如午月癸卯日占后遇功名，得艮之观卦：

丶官鬼寅木 世

× 妻财子水 父母巳火

丶丶兄弟戌土

○ 子孙申金 应　官鬼卯木

丶丶父母午火

丶丶兄弟辰土

断曰：“寅木官星持世被申金动而克之，今年七月必有凶非。”

彼曰：“看因何事？”余曰：“一既一动克世，必有仇家。”

又问：“碍于功名否？”余曰：“若非子水动爻去位必矣！幸有子水接续相生，降级离任而不免耳。”

次日呼予入署，有幕客知易理而问曰：“卜书有云忌神与元神同动，官与世爻得两生也。

今冬高升之兆，如何反说离任？”余曰：“子水破而化空，卜书有曰虽有如无，作元神而无用。

予因不依古法而断，神兆机于动，动必有因，所以断之降级而已。

命下之日若在冬至月者，始有此验。

倘在他月，子水而未实破，还不可知。

果于七月彼此揭参结成大非，冬至月事结降级调用。

余彼时已往他省，复来呼唤至彼而又卜之。

寅月丙辰日占得地泽临卦：

丶丶子孙酉金 应

丶丶妻财亥水

丶丶兄弟丑土

丶丶兄弟丑土 世

丶官鬼卯木

丶父母巳火

余曰：“闻得士民保留，恐蒙不允，必待子年仍以原品起用耳。”

知易理幕客在坐而问曰：“九五亥水生官，如何不允？”予曰：“九五水生，金被巳克，将来子年亥水旺于子也。又合前卦五爻之子水值太岁而不破，起用无疑。”果于甲子年巳月仍以原品起用。

连补两任，卯年而开督府。

余劝辞荣，公曰：“何也？”予曰：“仍以前卦决之。”

向因申金克世，子水虽动临破化空，不能生世生官，所以成非构怨。

及子月虽则实破，其尚轻。

虽不至于削职，犹有降级之事。

彼值子年乃实破之年也。

值太岁当权是以起用。

明年辰戌及，是子水入墓之年，太岁克去子水，申金乃值复克世，有克无生，较昔年之祸更重。

不听。

果于辰年三月陈。

虽留万世芳名而得罪解往矣。

以上之辨，日破者乃因破而动也，不动句以此断。

李我平曰：《易冒》之论月破，动作忌神而无害，动作元神而无赖，日辰生之而不起，百无所用之卦也。

《易林补遗》亦曰：如临月破之爻，不拘衰旺，概作凶推，逢生不受，遇克能招，亦谓虽有而如无也。

观此艮之观卦，占时而值月破，不能接续相生。

构讼士庭，值月建以真实，其力尚轻，犹有降罚之事；值太岁而当权，仍以原品而起用，至辰年而入墓，得祸非轻。

半生凶吉关乎一爻月破，岂可谓之有亦如无，毫无所用耶！

飞伏章第二十八

凡用神不现即以日月为用神，倘日月非用神者，须于本宫首卦寻之。

因本宫首卦父子财官六亲俱备之故耳。

假令占得天风姤卦：

丶父母戌土

丶兄弟申金

丶官鬼午火 应

丶兄弟酉金

丶子孙亥水

丶丶父母丑土 世

若占妻财取财爻为用神。

此姤卦系乾宫之卦，以寅卯木爻为财。

今六爻并无寅卯，即是用神不上卦。

如在寅卯月日占者，则以日月为用神，倘非寅卯月日须在本宫首卦乾为天卦内寻之。

乾宫首卦乾为天：

丶父母戌土 世

丶兄弟申金

丶官鬼午火

丶父母辰土 应

丶妻财寅木

丶子孙子水

此卦寅木妻财在二爻，即以此寅木伏于姤卦亥水之下。

姤卦二爻之亥水即为飞神，寅木妻财即为伏神。

亥水而生寅木谓之飞来生伏得长生。

此乃用神不现寻得伏神而遇生扶，无用亦为有用，便作吉断。

余仿此。

又如占得天山遯卦：

丶父母戌土

丶兄弟申金 应

丶官鬼午火

丶兄弟申金

丶丶官鬼午火 世

丶丶父母辰土

如占子孙取子孙为用神。

此系乾宫卦水为子孙。

今六爻并无亥水，亦是子孙不现。

倘在亥子月日占者，即以日月为用神，若非亥子月日，亦在乾为天卦内寻之。

乾为天初爻之子水子孙以之伏于遯卦初爻辰土之下，辰土即是飞神，子水即是伏神。

此乃飞来克伏，谓之飞克伏神遭克害，名为伏神受制，有用亦无用矣，即作凶推，余仿此。

伏神有用者有六；伏神得日月者，一也。

伏神旺相者，二也。

伏神得飞神生者，三也。

伏神得动爻生者，四也。

伏神得遇日月动爻冲克飞神者，五也。

伏神得遇飞神空破休囚墓绝者，六也。

《黄金策》曰：“空下伏神易于引拔。”此论近理，但又不独飞神空亡而伏神得出，但得飞神临破临绝休囚入墓，而伏神皆易出也。

伏神在下，飞神在上，飞神既逢破墓衰空，虽有如无，所以伏神易于出现。

此共六者皆有用之伏神也，虽曰不现亦如现矣。

又伏神终不得出者有五。

伏神休囚无气者，一也。

伏神被日月冲克者，二也。

伏神被旺相之飞神克害者，三也。

伏神墓绝于日月飞爻者，四也。

伏神休囚值旬空月破者，五也。

此五者乃无用之伏神也，虽有如无，终不能出。

《黄金策》曰：“伏居空地事与心违。”

余得验者非此论也。

凡用神旺相而遇旬空，出空之日则出矣。

如卯月壬辰日占候文书何日得领，得山火贲卦：

丶官鬼寅木

丶丶妻财子水

丶丶兄弟戌土 应

丶妻财亥水

丶丶兄弟丑土　 （伏父母午火）

丶官鬼卯木 世

午火父母为用神，空而伏于二爻丑土之下，压之难出。

许甲午日出空必得。

果得于甲午日。

又如酉月丙辰日占子病，得地风升：

丶丶官鬼酉金

丶丶父母亥水

丶丶妻财丑土 世（伏子孙午火）

丶官鬼酉金

丶父母亥水

丶丶妻财丑土 应

《黄金策》曰：“空下伏神易于引拔。”此卦午火子孙伏于丑土之下，丑土旬空，伏神易出。

许午日子孙出现必愈。

果于午日起床。

以上用神不现皆在本宫首卦寻之。

古法又有凡得八纯首卦，用神若值空破，又在他宫寻之。

比如占得乾为天，内有用神空破衰绝者，往坤宫内寻之。

谓之乾坤来往换。

《易林补遗》又以归魂取离宫第四卦也。

野鹤曰：何必如是。

用神空破衰绝，祸福已知八九。

何不再占一卦，合而决之，自有用神。

予尝不待用神衰绝，但逢不现，虽有伏神亦不用之，再占两卦，用神必现。

一日至一宅上，见医者满座，卯月丙辰日占父病，得地雷复卦：

丶丶子孙酉金

丶丶妻财亥水

丶丶兄弟丑土 应

丶丶兄弟辰土

丶丶官鬼寅木　 （伏父母巳火）

丶妻财子水 世

父母用神不现。

明知巳火父母伏于二爻寅木之下，旺木以生巳火，飞来生伏必愈之症。

不以此断。

今再卜之，占得山泽损卦：

丶官鬼寅木 应

丶丶妻财子水

丶丶兄弟戌土

丶丶兄弟丑土 世

丶官鬼卯木

丶父母巳火

巳火父母明现于初春，占时木旺火相，断之即愈。

彼因病势甚危，伊犹未决，次之又占，得渐之巽：

丶官鬼卯木 应

丶父母巳火

丶丶兄弟未土

丶子孙申金 世

× 父母午火 妻财亥水

丶丶兄弟辰土

余疑曰，前两卦俱当即愈，如何此卦亥水回头克父母？忽而悟曰，是也，前两卦巳火父旺不受伤克，乃应目前之愈。

此卦亥水克父，冬令难延。

即到前令自占。

得天山遯卦：

丶父母戌土

丶兄弟申金

丶官鬼午火

丶兄弟申金

× 官鬼午火 世　子孙亥水

丶丶父母辰土

此卦竟与前卦相同。

再请夫人卜之，又得此卦。

余连见三卦；毛骨竦然。

有神乎？无神乎？子占父亥水回头克父；自占病亥水克世；妻占夫亥水克夫。

三卦雷同如一手推出，冬令之危扁鹊亦为难矣！余且不言，只以前卦断之目前之愈，问诸医曰：“卦中不得列，依各位见，何如日病势甚险？遂公议一方对症便好。只看阴功德行耳。”

内有一位冷笑不言，予请问姓，答曰姓寿，因私问曰：“此公之恙何如？”彼曰：“我可治之，不服我药奈何？”邓暗嘱其子曰：“太翁之恙，须用姓寿者治之。”

次早寿姓来谢，余问将来如何？寿曰：“目下不妨，今冬难保。”

余曰：“公言与数相合，真神医也。”

果绝于亥月，余之不取伏神多占几卦，决祸福而更稳。

既知目前之生，且知将来之死，非多占之力耶？

李我平曰：古法用伏神虽有验，然伏神之衰旺休囚刑冲克害日破旬空，亦有难于把握者，此谓多占两卦又有用神，真秘法也。

以此之秘，急欲传世，真婆心也！或曰，多占两卦虽有之，不敢再三。

然亦有再占者，何为秘诀？余曰，既知再占，何故用神不现而寻伏神，伏神无用又寻互卦，互之不得又寻于化。

况《易冒．变互章》中所存占验来唯云强且尽错误。

有于子月戊寅日占官，得困之兑卦：

丶丶父母未土

丶兄弟酉金

丶子孙亥水 应

丶丶官鬼午火

丶父母辰土

× 妻财寅木 世　官鬼巳火

彼断曰：飞爻午火之官已临破矣，巳官伏神长生于寅至孟春反得升迁。

以余断之《黄金策》曰：“飞爻变爻俱无用神者，始寻伏神”。

此卦初爻寅木变出巳火官星，孟春官遇长生，财爻独发生官，何故不言变出之官而言伏神？幸此卦伏神变爻皆巳火也，倘后人遇他卦家执此为法，用变爻乎？用伏神乎？非传世教人之法而不取也。

又见于化章中之占验更为可笑。

有辛卯年丙申月丙子日占子存亡，得观之萃卦：

○ 妻财卯木 父母未土

丶官鬼巳火

× 父母未土 世　子孙亥水

丶丶妻财卯木

丶丶官鬼巳火

丶丶父母未土 应

彼断曰：水为子孙不现，却得丙月辛年丙辛化水。

后至亥月甲辰日，申子辰合成水局，亥月而归。

余断曰：世爻未土发动化出亥水子孙，是亥月即见子也。

世与子孙亥卯未三合成局，明明父子相逢，何故而取于化？即使卦中亥水不现，子水日建亦作用神，迭迭用神而不取，左支右吾以取于化，是误后人非教后人也。

进神退神章第二十九

进神、退神者，爻之动而化也。

化进化退吉凶祸福有喜忌之分。

所喜者宜于化进，所忌者宜化退神。

进神：亥化子；寅化卯；巳化午；申化酉；丑化辰；辰化未；未化戌。

退神：子化亥；卯化寅；午化巳；酉化申；辰化丑；未化辰；戌化未。

进神者出化而前进也。

如春木之荣，有源之水，久远长进之象。

退神者由此而渐退也。

如秋天花木渐渐凋零。

如申月癸卯日占乡试，得恒变大过：

丶丶妻财戌土 应

× 官鬼申金 官鬼酉金

丶子孙午火

丶官鬼酉金 世

丶父母亥水

丶丶妻财丑土

断曰：酉金官持世旺相当时，卯日冲之而暗动，又得九五爻上官化进神，财助生扶，不独今秋折桂，来春定占鳌头。

果得联捷。

又如卯月乙丑日占求婚成否？得噬嗑变比卦：

○ 子孙巳火 父母子水

× 妻财未土 世　妻财戌土

○ 官鬼酉金 官鬼申金

丶丶妻财辰土

丶丶兄弟寅木 应

○ 父母子水 妻财未土

财爻持世化进神，巳火子动而生世。

但因巳火化子水回头之克，必待午日冲去子水，午火又合世爻，其婚必成。

果于午日允婚。

或曰，间爻酉金鬼动岂无阻耶？余曰：“鬼化退神，虽有被阻而无力也。

此卦世爻未土财化旬空，古以财化旬空谓之动日月而化空且不能进，无力动散而化空亦能进也。

又如酉月甲辰日因被论占自陈何如：

丶丶父母酉金 应

丶丶兄弟亥水

丶丶官鬼丑土

× 妻财午火 世　兄弟亥水

○ 官鬼辰土 官鬼丑土

× 子孙寅木 子孙卯木

断曰：世化回头之克，官化退神，子孙化进神，三爻皆非吉象，大凶之兆。

果然于次年革职拿问。

古以动日月化空破谓之不退。

此卦官动临日辰，又曰动日月化空破谓之不进。

此卦子孙动休囚而化空破，进者进而退者退。

又如丑月丙戌日占父有信至已任起程，我去迎之可能遇否，得水山蹇变火山旅：

× 子孙子水 官鬼巳火

○ 父母戌土 父母未土

× 兄弟申金 世　兄弟酉金

丶兄弟申金

丶丶官鬼午火

丶丶父母辰土 应

父化退神，父已归矣，世化进神，尔之欲去父爻生世一定相逢，必相会于未日。

果得遇未日。

应未日者，戌父化未又破又空，至未日乃实空、实破之日矣。

若执古法，动日月而化空破谓之退，其父岂有归来之日也。

如戌月癸巳日占本年冬令辣差否？得水泽节变需卦：

丶丶兄弟子水

丶官鬼戌土

丶丶父母申金 应

× 官鬼丑土 官鬼辰土

丶子孙卯木

丶妻财巳火 世

丑土官动化进神，许丑日必得，果得于丑日。

古以动日月化空破谓之不进，此卦动非日月而化空破亦能进也。

又如未月丁卯日占功名终得出仕否？得天火同人变革卦：

○ 子孙戌土 应　子孙未土

丶妻财申金

丶兄弟午火

丶官鬼亥水 世

丶丶子孙丑土

丶父母卯木

余曰：若以古法断者，子孙动而克官，终身而无官也。

余许辰年出仕，何也？戌土子孙虽动幸化退神不克官也。

辰年冲去戌土，是以许之，果于辰年得选。

岂可谓之动空化日月而不退耶！又如申月辛卯日占病，得泽天夬卦变大壮：

丶丶兄弟未土

○ 子孙酉金 世　子孙申金

丶妻财亥水

丶兄弟辰土

丶官鬼寅木 应

丶妻财子水

此公因抱危症，余曰：“子孙持世，明日辰日必得良医。”

果于次日用针而愈。

或曰：“子孙化退神，何其用药亦效？”余曰：“动变皆属秋金当相得令，占近事岂可曰退？若占久远之事，待休囚之时而退者得也。”

古以动破散而化日月无阶无路，谬也。

又如丑月癸卯日占妻病，服药可愈否？得临之泰：

丶丶子孙酉金

丶丶妻财亥水 应

丶丶兄弟丑土

× 兄弟丑土 兄弟辰土

丶官鬼卯木 世

丶父母巳火

断曰：兄动化进神，灵丹莫救，其妻死于辰日。

此乃兄动临月建而化旬空，亦可谓之不进耶？又如戌月癸未日占病，得乾之夬：

○ 父母戌土 世　父母未土

丶兄弟申金

丶官鬼午火

丶父母辰土 应

丶妻财寅木

丶子孙子水

断曰：久病逢冲莫治，又是父爻持世，妙药难医。

虽化退神，非病退也，乃精神命脉渐渐消枯之象也。

防日月冲破未土而无路矣，果卒于丑月。

又如戌月乙卯日占母血崩一年有余，得同人变解：

○ 子孙戌土 应　子孙戌土

○ 妻财申金 妻财申金

丶兄弟午火

○ 官鬼亥水 世　兄弟午火

× 子孙丑土 子孙辰土

○ 父母卯木 父母寅木

卯木父母值临日建，应爻戌土以生申金，申金生亥水，非丑土以化进神以塞亥水，此父母爻得此爻旺相生火，强险而化破。

今父母未爻既无水养，且化退神。

精血太旺相至丑月，旺正以绝其源，源断危险。

果卒于丑月。

此乃父临日建不化空破亦能退也。

又如卯月癸酉日占父近病得萃之否：

× 父母未土 父母戌土

丶兄弟酉金 应

丶子孙亥水

丶丶妻财卯木

丶丶官鬼巳火 世

丶丶父母未土

未土父动进神，戌值旬空。

近病逢空即愈，许次日退灾，果于甲戌出空即愈。

此乃父爻休囚而化空也。

若以古法动日月化空破尚其不进，今休囚而化空可就愈耶！又如辰月癸丑日占病年，得困变解：

丶丶父母未土

○ 兄弟酉金 兄弟申金

丶子孙亥水 应

丶丶官鬼午火

丶父母辰土

丶丶妻财寅木 世

断曰：世爻寅木而值旬空，酉金忌神摇于五位，古法谓之避空。

予非此断，出空一定遭伤，后卒于六月。

应未月者，土爻未土乃世爻之墓已破，丑日冲开，谓之开墓以待彼克，而入墓宁不死也哉？问：酉金化退神如何克木？余曰：丑土生酉金旺而不退。

又如辰月乙丑日占妻母病，得随之否。

× 妻财未土 应　妻财戌土

丶官鬼酉金

丶父母亥水

丶丶妻财辰土 世

丶丶兄弟寅木

○ 父母子水 妻财未土

断曰：子水父爻化未土回头克父，而土爻未土又化进神以克父，须防戌日。

果卒于甲戌日，乃戌土出空之日。

古法散如无也。

此卦未土被丑日冲之，又化旬空月破竟不见其散也。

又如申月乙卯日占出行，得屯之节：

丶丶兄弟子水

丶官鬼戌土 应

丶丶父母申金

丶丶官鬼辰土

× 子孙寅木 世　子孙卯木

丶兄弟子水

断曰：“世临寅木而化进神，合当就行。

因系月破，目下未必能行，出月方可。

后至亥月方行，由燕至粤，次年八月归来。

予曰：“途中安否？”彼曰：“往来托庇平安。”

予以子孙化进神知其平安，故问之耳。

夫应亥月行者，破而逢合之月也。

此乃动破化日辰，岂可谓之不能进耶！又如辰月己未日占兄何日归来，得履之兑：

○ 兄弟戌土 兄弟未土

丶子孙申金 世

丶父母午火

丶丶兄弟丑土

丶官鬼卯木 应

丶父母巳火

兄动化退，已有归志。

但因戌逢月破，在外诸凡未遂，六月可望。

后至戌月方回，乃应实破之月也。

此乃动破而变日月，岂可谓之退不及也。

又如辰月乙未日占子病，得大有变睽，同时祖又占孙亦得此卦：

丶官鬼巳火 应

丶丶父母未土

丶兄弟酉金

○ 父母辰土 世　父母丑土

丶妻财寅木

丶子孙子水

如一土非由父临月建化退神，次子死于次日。

又如卯月丙寅日衙役占官府升否，得解之困：

丶丶妻财戌土

× 官鬼申金 应　官鬼酉金

丶子孙午火

丶丶子孙午火

丶妻财辰土 世

丶丶兄弟寅木

官动化进神，秋来得令必迁。

后报升于巳月，应巳月者，动而逢合之月，申金又长生于巳，此乃动日月而化空破，岂可谓之不进耶！又如巳月乙丑日占试中否，得兑之讼：

× 父母未土 世　父母戌土

丶兄弟酉金

丶子孙亥水

丶丶父母丑土 应

丶妻财卯木

○ 官鬼巳火 妻财寅木

断曰：未土化进神，巳火官动而生世，吉兆显然，坐以待报，果于寅日揭榜中第八名。

古法动破散化日月尚不能进，此卦动散化空亦能中矣。

又如未月丁丑日占母路隔千里，何时来，得火天大有变井卦：

○ 官鬼巳火 应　子孙子水

× 父母未土 父母戌土

○ 兄弟酉金 兄弟申金

丶父母辰土 世

丶妻财寅木

○ 子孙子水 父母丑土

初爻子水化出丑父，子与丑合，被合不来。

未父化进神变应不来。

幸得未土生起酉金兄爻，兄化退神而合世，母必不来，兄弟必来。

彼曰：“有妹无弟。”果于次年三月妹至。

此乃兄弟爻空化空忽能退也。

又如未月辛丑日占开金银器皿铺，得火雷噬嗑变屯卦：

○ 子孙巳火 父母子水

× 妻财未土 世　妻财戌土

○ 官鬼酉金 官鬼申金

丶丶妻财辰土

丶丶兄弟寅木 应

丶父母子水

财爻持世化进神，乃久远丰隆重之象。

予曰：“代尔择甲戌日开张，管许大发。”果开市于戌日，至今此铺厥成丰盛。

此乃动日月而空，岂可谓之不进耶！

野鹤曰：夫进神之法有四：动旺相而化旺相，乘势而进，一也。

动休囚而休囚，待时而进，二也。

动爻变爻有一而值休囚，亦得旺相之日而进者，三也。

动爻变爻有一而值空破，待填实之日而进者，四也。

退神之法有四：动旺相而化旺相，或有日月动爻生扶，占近事得时而不退者，一也。

动休囚而化休囚及时而退者，二也。

动爻变爻有一而旺相，待休囚之时而退者，三也。

动爻变爻有一而逢空破，待填实之日而退者，四也。

李我平曰：初开《易冒》有大进不进不能进，只谓近理，后见动日月而化空破无阶无路，谓之不进。

故知谬也。

动爻既临日月，逢空不空，逢破不破，况化空破即是云开雾散，司令当权，何以谓之不进？又曰：动值破散而变日月，谓我位既失，何以得前？殊不知既动而破，自有实破之期，既动而散自有填实之日。

况化日月名为化旺，后日填实愈旺愈强，何以谓之不前？伊存格式；申月卯日占兄弟得兑之丰：

丶丶父母未土 世

○ 兄弟酉金 兄弟申金

丶子孙亥水

× 父母丑土 应　子孙亥水

○ 妻财卯木 父母丑土

丶官鬼巳火

酉金兄弟被卯日冲散，虽化申为月建，亦不及退，不退者，建也，不及退者，谬也。

彼曰：月将章云，爻临月将逢散不散，七月之酉金虽非月将，奈日不旺。

况化月建动变尽属坚金，帮助拱扶如山，焉知日能冲散？他章俱存占验，独此章只存数式。

予故知其乃揣摹之说，非经验而得也。

随鬼入墓章第三十

古有日墓、动墓、化墓之三墓。

世爻随鬼入墓、本命随鬼入墓、世身随鬼入墓。

觉子曰：执此数论若逢辰戌丑未之日竟不敢占卦，非世临鬼，即卦身临鬼，非世身临鬼即本命临鬼。

然又不独辰戌丑未日，而他日亦不敢占，何也？卜卦之中不免有二三墓爻发动，非世命而入，即二身而入。

及动而化墓，非世爻动化即二身动化，再不然，难保其本命不化墓也。

一卦之中，不必看刑冲克害、破散绝空，凡占疾病凶危之事，只以随鬼入墓即知凶吉也。

余屡于疾病之占卦，卦卦留神，见世爻旺相者，二身随鬼入墓而不死也，本命随鬼入墓而不死也，化墓不死，动墓亦不死也。

存而留验，不验又试，试之不验而再试。

一而十，十而百，全不验者始尽弃之。

便是世爻用爻随鬼而入日墓、入动墓，或动而化墓，亦是休囚无气始见凶危。

若旺而有扶，亦有救解。

如申月戊辰日占夫病癸亥命，得同人之离：

丶子孙戌土 应

○ 妻财申金 子孙未土

丶兄弟午火

丶官鬼亥水 世

丶丶子孙丑土

丶父母卯木

断曰：妻占夫亥水官鬼为用神，墓于辰日，乃夫星夫命皆入墓也。

古法断之必死。

余曰不独不死，明日即起愈。

何也？辰日冲动戌土以生申金，因世爻亥水空亡，不受其生。

明日己巳冲起，亥水得遇金生，其病如失，果于次日大愈。

又如戌月甲寅日占会试能联捷否？得雷山小过变艮：

× 父母戌土 妻财寅木

丶丶兄弟申金

○ 官鬼午火 世　父母戌土

丶兄弟申金

丶丶官鬼午火

丶丶父母辰土 应

断曰：世爻随官入三墓、动墓、化墓，又入月建之墓。

明岁辰年冲开墓库，发榜之期又遇辰月冲开三墓，不独连登，定中鼎甲。

日月合成官局旺相当时。

卦中全美如玉无瑕。

果然传胪三唱。

又如申月己丑日占病壬申命，得雷风恒：

丶丶妻财戌土 应

丶丶官鬼申金

丶子孙午火

丶官鬼酉金 世

丶父母亥水

丶丶妻财丑土

此卦曰命随鬼入墓。

世爻随鬼入墓，世身又落旬空，卦身又临月破，若执古法断之，百无一生。

予因世爻旺相许未日必愈。

果起床于未日。

应未日者，冲开丑墓之日而出也。

古法以墓为沉滞昏迷之象，此说近理。

此人病中不思汤药，昏昏沉沉至未日忽然苏醒，不药而痊，岂可谓之随鬼入墓也！又如未月戊辰日占已定重罪可蒙赦否，得蛊之损：

丶兄弟寅木 应

丶丶父母子水

丶丶妻财戌土

○ 官鬼酉金 世　妻财丑土

丶父母亥水

× 妻财丑土 子孙巳火

世爻随鬼入动墓，又动而化墓，古以为凶。

余以吉断，日月生世，丑墓月破，破罗破网容易而出。

明岁酉年定蒙赦免。

果于次年辰月蒙赦而出。

余因屡试而得验者，只验世爻入墓有三：世爻随鬼入日墓、入动墓、动而化墓。

此三墓者，自占看世爻旺相者非真，代占看用神，用神旺相非真。

唯世爻用爻休囚被克而又入墓者，是也。

墓神破日月动爻冲破，亦非真也。

墓破即如破网，容易出矣。

占功名世旺得地，冲开墓库之年月成名。

世若空破休囚，始终难成之象。

占身命世旺得地冲开墓库之年月发迹。

世爻空破休囚，终身空莫如日月之无光也。

占出仕出行，世旺得地，冲开墓库之日月遂心，世若空破休囚，多见去而不反。

占求财图事世旺者冲墓之月日而成，若空破休囚终无成日。

占婚姻世旺得地及财爻有气而生世者，冲墓之月日而成，若空破休囚难许成就。

占疾病占世旺得也，冲开之月日而愈，休囚空破冲开之月日而危，近病者空则不妨，出空即愈。

占狱讼者世旺得出，休囚空破者不免于凶。

占行人用神化墓或入动墓者必归，用神空破休囚非病于他乡即流落也。

占胎产财爻子孙入动墓化墓者，旺则冲墓之月日即生，财爻空破休囚妻遭产厄，子孙空破，子必危亡。

占八公门世旺得地，冲墓之年月如心，空破休囚常遭枷锁刑狱。

占家宅世旺者或得财爻生世，冲开之年月兴家，空破休囚身衰家破。

占祖茔者与家宅同推。

占新茔未葬者旺相休囚皆不宜也。

占偷关踰险，世爻旺相又得生扶，虽则无危，忧心难释，鬼在身旁之故耳。

占讼事旺相者得理，空破休囚被克者遭刑狱。

诸占世爻若旺，墓爻而值空破者，待墓爻填实之月日而吉，世爻空破休囚者，又在世爻填实之月日而凶。

古以世临破鬼，如占防患，祸患潜消，余以为非。

月破既为白虎鬼，目下虽则无妨，实破之年月非吉。

如申月己未日占贼来否，得大畜变泰卦：

○ 官鬼寅木 子孙酉金

丶丶妻财子水 应

丶丶兄弟戌土

丶兄弟辰土

丶官鬼寅木 世

丶妻财子水

彼时土贼兴发，常去常来。

乡人了无宁日。

一日忽报贼至，此人携妻而避，因小女未随，复去抱女，同遭贼害。

夫应自身之死者，世临破鬼而入日墓。

女之死者，上爻鬼变子孙之故耳。

岂可谓之世临破鬼祸患消耶！鬼临月破，不动者不验。

李我平曰：此论随墓令人刮目。

每卦之动墓化墓多有见之。

倘再遇辰戌丑未之日，迭迭墓爻若兼世命二身，非此即彼以入墓也。

真无暇他论。

况诸书章不言及旺衰，概以随墓不吉，如占功名旺官临身，岂可曰履仕途而不反？占防患世临月破又随鬼入墓岂可竟曰无忧？颠倒吉凶，不得不为正之。

独发章第三十一

五爻俱动，一爻不动谓之独静；五爻不动一爻独动谓之独发。

事之成败由乎用神，迟速应期亦由乎用神。

独发独静古有验之，予试亦有验也。

皆在事应之后如会神机，非初敢执之而断祸福与应期也。

况卦得独静虽少而独发者多，如舍其用神执之而决事者谬也，迂也。

曾于辰月甲午日占请迎父王灵柩允否？得火天大有变离卦：

丶官鬼巳火 应

丶丶父母未土

丶兄弟酉金

丶父母辰土 世

○ 妻财寅木 父母丑土

丶子孙子水

彼有门客知易，谓：“寅木一爻独发化出丑父，乃应正月得见父灵。”

余曰：“北隔靴而搔痒也。卦中父爻持世俱被寅木克制，乃身不能动，父灵亦不能动也。欲身动而见父灵，必待冲开寅木之年月也。”再请一卦合而决之。

又得泽火革变既济卦：

丶丶官鬼未土

丶父母酉金

○ 兄弟亥水 世　父母申金

丶兄弟亥水

丶丶官鬼丑土

丶子孙卯木 应

余曰：此卦正与前卦相合。

前卦应冲开寅木者，申也，此卦世化申金回头生，亦应申月。

世临虎动。

因丧事而行。

卯日冲动九五又来生世，今年申酉月必蒙恩允。

目下月破万万不能。

后应申年请准酉岁迎灵而归。

此两卦皆是独发可执之耶！又如午月甲申日防涨水冲去麦子，占何日晴，得天火同人变泽火革卦：

○ 子孙戌土 应　子孙未土

丶妻财申金

丶兄弟午火

丶官鬼亥水 世

丶丶子孙丑土

丶父母卯木

友人执此而问余曰：“戌土子孙一爻独发，昨日丙戌定皆大晴，如何还雨？”余曰：“尔忧麦被水冲，神以子孙发动克去身边之鬼，叫尔勿忧，非应晴也。

虽则目下未晴，决不涨水，即以此卦而决阴晴，卯日必大晴也。”

彼曰：“何也？”余曰：“动而逢合之日晴，则尔无忧矣。”果于卯日大晴。

又如辰月甲午日占开煤得家人变益卦：

丶兄弟卯木

丶子孙巳火 应

丶丶妻财未土

○ 父母亥水 妻财辰土

丶丶妻财丑土 世

丶兄弟卯木

丑土财爻持世，午日生之，许其可开，问应何时见煤，余曰：“丑土财静未月冲开，应在六月。

及至六月竟不见煤。

歇而开，开而歇，未年占卦至亥年辰月始得见煤。

此乃应于独发，亥水化辰土，年月俱应。

断卦之时谁敢以亥年辰月而断耶！又如寅月庚戌日占女病，得火水未济变水山蹇：

○ 兄弟巳火 应　官鬼子水

× 子孙未土 子孙戌土

○ 妻财酉金 妻财申金

× 兄弟午火 世　妻财申金

○ 子孙辰土 兄弟午火

丶丶父母寅木

古有独静之爻而断应期。

譬如此卦寅木独静，若不看用神断寅日生耶？断寅日死耶？余以此卦土为子孙虽则囚休，得巳午火动而生之，未土子孙化进神，辰土子孙化回头生，许之寅日当愈。

然亦不敢竟断，命伊母再占一卦，得天风姤变无妄：

丶父母戌土

丶兄弟申金

丶官鬼午火 应

○ 兄弟酉金 父母辰土

○ 子孙亥水 妻财寅木

× 父母丑土 世　子孙子水

亥水子孙化寅木空亡，近病逢空即愈。

出空之日亦寅日也，与前卦相合。

余曰：“寅日大愈，目下病体虽重，管许无虑。”果于寅日沉疴复醒。

此虽应前卦一爻独静，必因用神之旺也。

又得后卦显然，方敢以寅日决之。

李我平曰：《易冒》以吉凶之生由乎动，所以重于动而轻于用神，应之来不验于用神而验于卦象。

此教人重于独静，独静不用用神者明矣。

又云虽不离用而亦不执用爻也。

此又教人用用神不用用神也。

又曰独发独静可定时日，吉凶须审用爻，此又教人重于用爻也。

留书传世须一字开后人之茅塞，一言破千古之疑团。

即曰用用神，又曰不用用神，注既无定，何以为法？得此可以醒世。

两现章第三十二

用神两现，如占父母，卦中两爻父母者，是也。

舍其休囚而用旺相；舍其静爻而用动爻；舍其月破而用不破；舍其旬空而用不空；舍其被伤而用不伤。

此古法也，余得验者，多有应乎旬空月破，舍其不空而用旬空，舍其不破而用月破。

如未月庚子日占求财，得风天小畜：

丶兄弟卯木

丶子孙巳火

丶丶妻财未土 应

丶妻财辰土

丶兄弟寅木

丶父母子水 世

应临月建之财以克世，许之必得。

彼问：“何日到手？”予以次日辛丑日冲动未财必得，却得财于辰土出空之日。

此乃舍其不空而用旬空。

如未月甲午日占升迁得师之涣卦：

× 父母酉金 应　子孙卯木

× 兄弟亥水 妻财巳火

丶丶官鬼丑土

丶丶妻财午火 世

丶官鬼辰土

丶丶子孙寅木

断曰：世爻极旺，既临日建，又得月令作官星而合世。

但卦中两现官星，一空一破，至辰年辰土之官而出空，一定高擢。

然反吟于外卦，当得验者去而复来。

寅年占果辰年调烦于河南，五月因他故又调回楚，十月而升督府。

一年两调一升，皆应实空之年也。

又如亥月丙午日母占子何时脱危，得豫之归妹：

丶丶妻财戌土

丶丶官鬼申金

丶子孙午火 应

丶丶兄弟卯木

× 子孙巳火 兄弟卯木

× 妻财未土 世　子孙巳火

余见卦中子孙三现俱生世爻，午逢日建而静，两爻巳火逢月破，许巳年脱厄，乃实破之年也。

果脱厄于巳年。

此乃卦中用神三现而用月破也。

野鹤曰：余竟以月破而断年者，非开此一卦也。

因此位老夫人之长公携却弃封疆而归。

本人自身过申金子孙发动，动而逢合，乃应巳年。

兄又占兄，动亦应巳年。

此卦巳火子孙回头生也，虽逢月破，合前二卦。

故敢许以巳年。

所以卜易者一则全其灵机达变；二则卦要留神记之。

若不留心记得前卦，午火日建生世，何不许其午年？况午岁又是合世之年，何敢许其巳年？许其巳年者因合前卦而断也。

星煞章第三十三

太乙贵人：甲戊兼牛羊；乙己鼠猴乡；丙丁猪鸡位；壬癸兔蛇藏；庚辛逢马虎；此是贵人方。

假令甲戊日占卦，爻中见丑未者，即是贵人。

禄神：甲禄到寅；乙禄到卯；戊丙禄在巳；己丁禄居午；庚禄居申；辛禄在酉。

假令甲日占卦，爻中见寅为禄；乙日占卦，爻中见卯为禄。

余仿此。

驿马：申子辰马到寅；巳酉丑马在亥；寅午戌马居申；亥卯未马在巳。

假令子日申日辰日占卦，爻中见寅即为驿马。

余仿此。

天喜：春戌；夏丑；秋辰；冬未。

假令春天正二月占卦，爻中见戌即为天喜。

三月虽以戌为天喜，又为月破，若发动于卦中扶助旺相之用神者，以之为喜，不以为破，余仿此。

诸书星煞最多。

余留心四十余载，独验贵人禄神驿马天喜，然亦不能独操祸福之权。

用神旺者，见愈吉，用神失陷，虽有如无。

李我平曰：伏羲观奇偶以判阴阳；文王以爻辨而断凶吉；周公之后决祸福于五行，易道穷矣。

今兼吉凶星煞，不知起何人。

丧门、折墓、大杀、飞鹰，加此险语惊人，往往全无应验。

《易冒．疾病章》云：“卜卦不死，星煞不死，用神生者即生，用神死者必死。”

余以为得理，及至星煞章中反增许多神煞，出前反尔，后学何从？即如此，书得验贵人禄马亦必附和用神之旺相。

既不能独操祸福之权，余以为不用亦可。

诚意先生《千金赋》曰：“吉凶神煞之多端，何如生克制化之一理。”一言以蔽之矣。

增删《黄金策．千金赋》第三十四

动静阴阳反复变迁。

前动变章而解明白。

太过者损之斯成。

旧注主事爻重迭太多，事不专一，故宜损之。

且如土为主事爻，爻中我逢丑戌辰未，谓之太过，须待寅卯月日克制土爻然后成事。

或占时得寅卯日月者亦好。

野鹤曰：不独后逢寅卯月日，得逢辰月辰日者亦许成事，何也？辰乃土之墓库，谓之用爻重迭须墓库以收藏是也。

余仿此。

不及者益之则利。

何谓不及？若主事爻止有一位又不旺相，谓之不及，其事难成。

且如金为主事爻，若在夏天占得即为休囚无气，若得日辰动爻生之，或待后来逢生助之日月皆有利益，其事亦成。

余以此论是理。

但要主事爻原有根蒂。

衰而逢生者，如旱苗之得雨也，勃然而兴，故谓之有扶有助，衰弱休囚亦吉。

只恐衰弱无休囚失陷，虽逢生合亦难生矣。

岂不闻制中弱主难以维持。

生扶拱合，时雨滋苗；克害刑冲，秋霜杀草。

前五行生克、三合六合章、月将日辰章、三刑六害章注解极明。

长生帝旺争如金谷之园；死墓绝空乃是泥犁之地。

前生旺墓绝章、空亡章详之。

日辰为六爻之主宰，月将乃万卜之提纲。

前日辰月将章详之。

最恶者岁君，宜静不宜动。

岁君乃当年之太岁是也，或明动暗动冲克世爻，占年运者一年挠括，占官事者必于朝庭。

占子试任宦、占官及面圣、上书、叩阍、陈诤、清荫等事皆宜太岁生合世爻，动而生世更吉。

最忌刑冲克世。

除此数占之外皆与他爻等也。

何也？太岁虽司一年之令，尊而不亲，高而难仰，吉凶皆不及乎日月。

古以太岁不理家庭琐事，此理是也。

所以太岁冲爻而为岁破，不以为凶，合爻为岁合，不以为吉。

爻之衰者，太岁不能生之，爻之旺者，太岁不能制之。

遇月破者即破，逢旬空者即空，非比月建日建之力也。

野鹤曰：作当年之祸福不以为重，作后时之凶吉其实不轻。

且如主事爻属木，爻中申酉金动谓之木被金伤，纵使木旺金衰，日下可保无事，后遇申酉岁难免其殃。

如巳月壬子日占乡试得水地比：

丶丶妻财子水 应

丶兄弟戌土

丶丶子孙申金

丶丶官鬼卯木 世

丶丶父母巳火

丶丶兄弟未土

巳火父爻当月建，文星旺矣，独嫌官星持世，卯木旬空，许子卯科方得遂意。

子年占，果于卯年登科。

应卯年者，太岁填实而不空也。

不验者身位，宜删不宜存。

旧系最要者身位，喜扶不喜伤。

原注有云：古用世身而不验，故用卦身。

野鹤曰：卦身亦不验，只用世爻。

或曰间有验者，余曰比之用世爻百发而百中也。

间有之验，乃偶然凑合耳，何足为法！

世为已，人为应，大宜生合，世为自己，应为他人，凡彼此之事而有用之，欲他扶助我者，喜应爻生合世，我欲代他而谋事者，宜世而生应也。

非占彼此而不用也。

如卯月辛巳日占自陈何如，得恒之升卦：

丶丶妻财戌土 应

丶丶官鬼申金

○ 子孙午火 妻财丑土

丶官鬼酉金 世

丶父母亥水

丶丶妻财丑土

余曰：“酉官持世，破而且空，又动出午火相克，不独削职，须防五六月还见凶灾。”

或曰：“幸得世应相生，又变升卦，必相救解。”余曰：“自占自陈，与应何干？此腐迂之论也。”果于五月下狱。

动为始，变为终，最怕交争。

动爻为事之始，变爻为事之终，宜生合不宜冲克。

应位遭伤，不利他人之事；世爻受制岂宜自己之谋。

自己者宜世爻旺相或临日月，或日月爻扶助，或动而化吉，诸占皆吉。

占他人以应爻为用，喜他旺者宜临旺相之地，又宜日月动爻以生扶，喜他衰者宜临墓绝空破之乡及日月动爻而冲克。

世应俱空，人无准实。

世空自己不真，应空他人不实。

世应俱空，彼此皆无准实，谋事有阻，事实荒唐。

内外竞发，事必翻腾。

卦中动爻少者，吉凶自有条理，容易剖绝，若内卦外卦纷纷乱动，则吉凶靡一，必人情不常，事体反复，全无定论之象，须再占一卦合而决之。

世或交重，两自顾瞻于马首。

应如发动，一心似托于猿攀。

旧注世应皆不宜动，动则反复不常，如马首而不定，似猿意以无宁。

野鹤曰：余不敢以之为是，亦不敢以之为非。

此乃用神不旺，一象不成之说也。

若用爻得地，大象当成，世动不受克制，应动三合世爻，图事成之更速。

用爻有气无他故，所作皆成，主象徒存更被伤，凡谋不遂。

用爻及主象即主事之爻也。

或旺相或有生扶，或有气并无他爻克制，事之必成。

倘衰弱无力，又逢克制，虽则出现亦无用矣。

爻遇旬空逢冲而有用。

得遇日辰冲者，谓之冲空则实，不为不空，反为用。

倘动而空者，日辰冲之更实。

合遭破以无功。

旧注爻逢相合如两人同心，事必克济，若日月动爻冲克者，为合处逢冲，须防小人挑唆，合好之中以生疑忌。

如在自为之事者，亦被旁人挑阻，我事难成。

余得验者，凡三合六合虽不宜目下日月动爻冲克，又宜后来之月日冲开。

正所谓如逢合住，冲破成功。

且如爻中寅与亥合，若在申巳月日占者申冲寅，巳冲亥为合处逢冲。

若非申巳月日占者，必待后时逢申巳之月日方成其事。

余仿此。

古以不动亦为之合，非也。

两爻皆动始为合也。

动空化空皆成凶吉。

旧系必成凶咎。

余得验者，动不为空，动而化空亦不为空。

吉凶皆应冲空实空之日，予故更之。

刑合克合，终见乖违。

旧注合者和合也。

见之为合，殊不知合中有刑有克，毕竟不合为用。

未字为财爻，午字为福神，因午字而带自刑，名为刑合，不以为合，而以为刑也。

野鹤曰：午既自刑乃自有刑害之祸，得福神而作合是救解其祸矣，反不为吉者，非也。

余尝得验，世爻午火化未相合，已定重刑，后竟得之到动逢合而绊住。

旧注忌神动逢日月相合则不成凶，元神动逢日月合住则不济事，此亦有理，但予得验者，后逢冲开之月日吉凶俱成。

如未月庚寅日占运得革变既济卦：

丶丶官鬼未土

丶父母酉金

○ 兄弟亥水 世　父母申金

丶兄弟亥水

丶丶官鬼丑土

丶子孙卯木 应

断曰：世临亥水，今岁子年太岁拱扶，九五酉金虽不发动亦合生之意。

世爻又化回头之生，又得日辰相合，六爻未土官星当权得令，仕途平坦如顺水以行舟也。

唯疑权操两省，不为不富，如何兄爻持世，财伏被克？此美中之不足也。

公问：“日后如何？”余曰：“防巳年太岁冲亥刑申，不无蹭蹬，荣归之日只落得四海一空囊耳！”果于巳年被论，宦消索。

此乃世逢合而绊住，逢冲之年月则开缺。

静得冲而暗兴。

暗动章中注解详明。

入墓难克。

旧注墓者滞也。

忌神入墓不克用神。

且如木为用神，金为忌神，若在丑日占者，金入墓矣，焉能克木。

卦中动出丑爻，亦向此推。

金爻动而化丑亦是。

余仿此。

野鹤曰：是则是也。

屡见后逢冲开墓库之日依然木被金伤。

带旺非空。

旺者乃旺相之爻而遇旬空不作空论。

倘遇本日之日辰冲者谓之空，逢冲而有用。

遇后日之日辰冲者谓之冲起，过此一旬而出空谓之填实，俱不为之空也。

倘若发动更不为空。

有助有扶衰弱休囚亦吉。

此指主事爻而言。

且如主事爻无气，本为不美，若得日辰与动爻生扶拱合即为得助，与前不及者益之则利相同。

贪生贪合，刑冲克害皆忘。

此亦指主象而言。

且如主象临卯木，遇申爻动而克之，卦中若动出亥水，申金贪水之生不来克木。

又如主事爻临子水，遇卯木动而相刑，若得旁爻动出戌字，卯与戌合，不束刑子，此乃贪合忘刑。

又如世临巳爻，卦中动出寅字，本是寅来刑巳，却得寅木生巳火，谓之贪生忘刑。

又如用爻临巳字，卦中动出亥水冲克巳火，若得卯未同动，亥卯未合成木局反来生火，亦谓之贪合忘克忘冲，余皆仿此，逐类推详。

别衰旺以明克合，辨动静以定刑冲。

衰旺克合前五行生克及四时旺相章中已注明白。

动静刑冲若前动静章已注明。

并不并，冲不冲因多字眼；刑非刑，合非合为少支神。

旧注卦爻既成，未免有刑冲并合，然多一字不成其名，少一字亦不成刑冲并合之名也。

且如子日卜卦，卦中有一子字则为之并，若有二子字则分开而太过也。

名虽为并，其实不能并之。

二午则不冲，二丑则不合，二巳则不克。

多此一字不成刑合克害之名也。

野鹤曰：若是爻中二子不合二丑，名为姤合，不成合者，亦有理也。

若以日辰不能并爻，出之二子不能冲爻中之二午者，非也！日月如天，无处不沾雨露。

不然，何以谓之巡察六爻之善恶？即如丑月壬子日占讼，得遯卦：

丶父母戌土

丶兄弟申金 应

丶官鬼午火

丶兄弟申金

丶丶官鬼午火 世

丶丶父母辰土

断曰：世临午火，子日冲之，休囚为破，不为暗动。

今日若审必有责罚。

果于本日见官，责杖二十，此即卦见二午，岂可谓之一子不冲二午？即又曰寅巳申为刑，若有寅巳二字而无申字或有寅申两字而无巳字，但少一字不成三刑。

又曰亥卯未为三合卦，有其二，内少一字者，不成三合。

野鹤曰：此二者皆非其说。

殊不知虚一待用，待后时之月日可填之。

如巳月己未日占久病，得困之兑卦：

丶丶父母未土

丶兄弟酉金

丶子孙亥水 应

丶丶官鬼午火

丶父母辰土

× 妻财寅木 世　官鬼巳火

断曰：世爻寅木化出巳火，寅能刑巳。

三刑少申字，防申日之危。

果卒于申日申时。

此乃少一字得后来申日补之，岂可谓之少一字不成三刑耶！又如酉月乙巳日占升迁，得泽地萃变天地否：

× 父母未土 父母戌土

丶兄弟酉金 应

丶子孙亥水

丶丶妻财卯木

丶丶官鬼巳火 世

丶丶父母未土

巳火官星持世，又临日建。

卜书曰：“官临日月即升。”

且巳日冲动亥爻与发动之未爻欲成三合，因少卯字，明年卯月必升。

此乃虚一待用。

果升于卯日。

岂可谓之少一字不成三合耶！

爻遇令星，物难我害。

日辰月将章注解极明。

伏居空地，事与心违。

伏，伏神也。

伏而又空，诸事难成之象。

旧存占验丙申日占文书：

丶丶子孙酉金 应

丶丶妻财亥水

丶丶兄弟丑土

丶丶兄弟辰土 世

丶丶官鬼寅木　 （伏父母巳火）

丶妻财子水

以父母爻为用神，此卦六爻无父母巳火，父母伏于寅木之下，又遇旬空，所以文书而不成也。

野鹤曰：伏而又空，事之不成者是也。

但此卦文书之不成非因空也，乃因飞神在寅，伏神在巳与申日作三刑之故耳。

何也？申日冲动寅木以生巳火，谓之飞来生伏得长生，伏神既得长生，则为有气不空。

不然，何以谓之飞不冲开亦枉然。

余故曰：非因空也，三刑也。

伏无提挈终徒尔，飞不冲开亦枉然。

凡用神不现，伏于卦中，须宜月建日辰冲开飞神，生合扶起伏神，而伏神即为有用。

空下伏神易于引拔。

伏神不空而飞神空者，伏神易于出现，何也？飞神既空乃上无压住之爻也，而伏神再得月建日辰生扶拱合，脱然出矣。

卦中弱主难以维持。

用爻休囚又被月建日辰制伏，纵遇生扶亦不济事也。

如辰月丙辰日占地下忽然起五色之光，疑有古窖，得睽之蛊卦：

丶父母巳火

丶丶兄弟未土　 （伏妻财子水）

○ 子孙酉金 世　兄弟戌土

× 兄弟丑土 子孙酉金

丶官鬼卯木

○ 父母巳火 应　兄弟丑土

余曰：“财伏而空，全无影响。”伊曰：“既是无财，何故有五色之光？”余曰：“乃妖气也。”彼时人人望财，议论纷纷。

有曰：“子动爻中兄弟交重偏有望。

此卦兄动生子，子动生财，又是内卦合金局，金生水旺，何曰无财？”余曰：“尔知其一，不知其二。

子孙虽旺难生无蒂之财。

子水伏而又空，又被日月飞神克制，财从何来？”后竟掘之，掘得破缸一口，是瓦屑浞土。

日伤爻真唯其祸；爻伤日徒受其名。

日月如天如君，六爻如臣发万物。

日辰能刑冲克害得卦爻，而卦爻不能刑冲克害乎日月。

墓中人不冲不发。

旧注大抵用爻入墓则被阻滞，诸事费力难成。

须得日辰动爻冲破或克破其墓方有力也。

如戊寅日占财得同人之乾卦：

丶子孙戌土 应

丶妻财申金

丶兄弟午火

丶官鬼亥水 世

× 子孙丑土 父母寅木

丶父母卯木

用爻入墓，喜得日辰克破，后果得财。

以用空入墓许以无财者，非也。

殊不知虽空而遇冲，冲空则实，虽墓而克破，破墓则开。

野鹤曰：此极有理，屡试屡验。

但要用神有力方可许之，倘若用神休囚无援，虽遇冲开之日亦难发矣！如未月戊辰日占年运，得地雷复变谦卦：

丶丶子孙酉金

丶丶妻财亥水

丶丶兄弟丑土 应

× 兄弟辰土 子孙申金

丶丶官鬼寅木

○ 妻财子水 世　兄弟辰土

世爻子水虽是申子辰三合水局，不宜日月克世。

世爻化墓又化回头克，动爻辰土又克，此乃世爻休囚而无气也。

卯年占卒于午年。

应午年者，世临岁破之年也。

岂可谓之墓中人不冲而不发耶！

身上鬼不去不安。

诸占最怕克世，独官鬼持世者，若非职役之人，最宜日月动爻相冲克反为吉矣。

何也？非克世爻乃克去身边之鬼。

如午月癸丑日占妻病，得萃之比卦：

丶丶父母未土

丶兄弟酉金 应

○ 子孙亥水 兄弟申金

丶丶妻财卯木

丶丶官鬼巳火 世

丶丶父母未土

问来人病得几时？彼曰：“三月病起。”余曰：“卯木财空，明日出空必然退灾。”彼曰：“医家不下药矣。”余曰：“不妨。

此卦亥水子孙独发，克去世爻之鬼，应在明日寅日，寅与亥合，合起子孙之日，尔无忧也。”果于次日退灾。

不药而愈。

亦不独此又因卯木财空，次日出空而退灾。

曾如辰月戊子日占小舟过开恐盘阻，得水地比变泽山咸卦：

丶丶妻财子水 应

丶兄弟戌土

× 子孙申金 妻财亥水

× 官鬼卯木 世　子孙申金

丶丶父母巳火

丶丶兄弟未土

世爻之鬼乃满腹忧疑之象。

迭迭申金克去身边之鬼则无忧也。

果于卯日过开，并无阻滞。

德入卦无谋不遂。

旧注德者，得也，与天地合其德。

主事爻与世爻天干地支上下相合是也。

存有占验。

戌月己酉日占文书，得小畜变蛊卦：

丶兄弟卯木

○ 子孙巳火 父母子水

丶丶妻财未土 应

丶妻财辰土

丶兄弟寅木

○ 父母子水 世　妻财丑土

谓五爻动出丙子文书与世爻变出辛丑干支相合，应戌子日成其文书。

余以此论为多事之论也。

野鹤曰：鬼谷三才论，舍爻辞以五行而定祸福者，乃用地支，既用地支，不得不以天干为配。

未闻以天干而定吉凶。

以天干配地支者，欲全用周天甲子，卦又止于四十八爻，不得不分晰矣。

所以乾之内卦甲，坤之内卦用乙，乃十干之首。

乾之外卦用壬，坤之外卦用癸，皆十干之尾。

乾立内卦用子与坤之外卦相合，坤之内卦用未与乾之外卦相合。

二老上下相媾，阴阳相配。

中包六子。

甲乙之次者，丙丁用之，用少男少女，艮与兑也。

戊己用之于中男中女，坎与离也。

庚辛用之于长男长女，震与巽也。

以全上下干支，此乃配偶之法也。

故谓之浑天甲子，而祸福吉凶皆地支生克制化、克合刑冲以判之。

今又以天干而判休囚者，每卦皆宜用也，何独于此。

况此小畜变蛊，五爻朱雀为文书，酉日生之，化丑合之。

迭迭文书旺动于卦中，更非干支相合。

故曰多事之论也。

忌临身而多阻无成。

忌即神，诸占不宜持世。

如占官，子孙即为忌神。

子孙持世求名不成。

占财，兄爻为忌神，兄爻持世求财不获。

野鹤曰：此论极是，然余亦有验者，兄爻持世化出财爻而得财，世临财爻化出父母而见父。

如巳月丙申日占财，得未济而变鼎卦：

丶兄弟巳火 应

丶丶子孙未土

丶妻财酉金

× 兄弟午火 世　妻财酉金

丶子孙辰土

丶丶父母寅木

此乃忌临世位化财，酉财即于酉日得财。

又如申月戊午日占领文，得风雷益之家人：

丶兄弟卯木 应

丶子孙巳火

丶丶妻财未土

× 妻财辰土 世　父母亥水

丶丶兄弟寅木

丶父母子水

父母亥水此亦忌临世位，即于酉日而得文书。

同日子占文亦得此卦。

亥日见父，其故何也？疑是动爻不克变爻之故耳。

然亦无多见者，余既得验，不得不以告之，非教后人为法也。

诸必以忌神持世多阻无成者为是。

卦遇凶星避之则吉。

旧注凡值用神空亡，遇日月动爻冲克者谓之避空，反不遭其冲克之害。

旧存有占验，六月壬子日占子病得姤之大过：

○ 父母戌土 父母未土

丶兄弟申金

丶官鬼午火 应

丶兄弟酉金

丶子孙亥水

丶丶父母丑土 世

谓父母旺动，用爻亥水子孙而无气，本为凶兆，喜得用爻值旬空而避之，至丙子日而愈。

盖丙子者，则前面已过，又是亥水子孙值子日以临帝旺之故耳。

野鹤曰：此论非理。

诸占最恶者忌神，既动于卦中，祸已萌矣。

用神静者，逢冲之日遭害；用神动者，逢合之日遭伤；用神破者，实破之日而遇；用神空者，出空之日相逢。

是乃未曾出一可以避之。

出空必遇其害，岂曰出空则前面已过，反不受其祸，则悖也，谬也。

余得其验者，元神动于卦中，用神空者，出空之日而得，忌神动于卦中而用神空者，出空之日逢殃，屡占屡验，独近病逢空不论。

凡占近病，用神得遇旬空者，不拘日月动爻克害，用神出空之日即愈。

独此一事论空不论克也。

他占皆忌。

此姤之大过定是占于近病，不悟近病逢空即愈而曰诸事皆可避之也，宜删之。

爻逢忌杀敌之无伤。

旧注忌爻发动凡事不利，若得日月动爻帮助用爻可以敌之，不伤于彼，事亦可成。

余以此论是理，介伊所存之占验，申月乙未日占脱役，得损之节：

○ 官鬼寅木 应　妻财子水

× 妻财子水 兄弟戌土

丶丶兄弟戌土

丶丶兄弟丑土 世

丶官鬼卯木

丶父母巳火

谓世临丑土而子水财动生助寅木之鬼动而克世，喜得日月未土，五爻上又变出戌土扶助世爻可以敌其寅木之鬼不能伤身。

野鹤曰：以此作后人之法者，亦误人也。

何也？一重未土扶世岂可敌其寅鬼伤身之恶煞耶！殊不知寅木鬼动，月建破之，未日墓之，此寅木之鬼破而又入墓矣。

子水虽生不生，无根之木。

况子水又化回头之克，水木皆枯，后保无事者，此也。

误作戌未二土帮扶者，错也。

况变爻戌土从无帮助正卦之爻，余有一例可以比之，辰月乙未日占月令得泰之丰：

丶丶子孙酉金 应

丶丶妻财亥水

× 兄弟丑土 父母午火

丶兄弟辰土 世

○ 官鬼寅木 兄弟丑土

丶妻财子水

世爻辰土月建助之，丑土动而化回头之生又来扶助。

虽则寅木鬼动而世爻旺相，有助有扶可以相敌。

然此后至辛丑日尚亦见其凶非，因一言触怒上官，几乎参处，幸解救而息。

夫应解救者，因得日月之土帮扶也。

主象休囚，怕见刑冲克害。

主象旺相尚难敌乎刑冲克害之爻，况休囚耶！前篇有云克害刑冲秋霜杀草是也。

用爻变动忌遭死墓绝空。

旧注死墓绝空乃陷井之地。

若用爻动而化墓化绝化死化空者，不问公私大小之事皆主不成。

占病逢之必死无疑。

余得验者，化墓化绝若动爻旺相或临日月，或日月帮助亦无大害。

化墓者，冲开之日月而成，化绝者逢生旺之月日而就。

至于化空之说更得多验，占谋事实空之日必成，占近病出空之日即愈。

用化用，有用无用。

旧注既有用爻不可动而又化出来，谓之化去或傍发出皆不济事。

故虽有用即如无用。

一般占病无忌。

野鹤曰：此论非理。

用爻化出用爻若化进神，诸占皆吉。

即使他爻动出者再得此助帮扶，何谓无用？岂不知太过者损之斯成！又曰用爻重迭得墓库以收藏。

如果用神太多，待至伤损之日、墓库之日成之更稳，反曰无用，非也！此亦当删。

空化空，虽空不空。

余得验者，不独空化空则不为空，动即不为空矣！为祸为福冲空实空之月日必应。

养主狐疑，墓多暗昧。

此亦生长沐浴中二位之星是也。

余用生旺墓绝，其余不验。

今之化出者亦验。

生旺墓绝者滞也。

用神动而化墓者，近病久病遇之主昏迷之象。

用神旺者冲开墓库之日则安。

用神囚休又被刑冲克害者难愈。

逢空者近病愈久病凶。

捕获遇之深藏难觅。

身命遇之遇蒙不振。

失脱遇之暗藏不见。

婚姻遇之皆暗昧不明之象。

如若动爻化墓，而墓神回头克动爻，忽以暗昧昏滞而论，乃凶兆也。

忌回头之克我者，是也。

如若墓神为鬼回头克用更凶。

化养化病化胎又化沐浴俱不验，尽已删之。

化生旺兮，祸福有三。

生者，动爻化长生也。

如亥水动化出申金，既化长生又曰化回头之生。

化酉金者不曰化沐浴而曰化回头之生。

此二生者动爻有气，化爻旺相，诸占皆吉。

旺者，长生之第五位者是也。

金木水火而化旺，即是化进神。

且如申金化酉金，亥水化子水，寅木化卯木，巳火化午火，诸占无不亨吉。

唯土寄生于中，旺于子水为进神。

辰戌未土动而化出子爻者，乃为化旺。

丑土化出子爻者，既为化旺，又为化合，诸占皆吉。

化官鬼兮，吉凶有二。

动爻变出官鬼吉凶有二，何也？占功名者世爻旺相或临日月，或日月生扶，动而变出官星又无破损，乃为得官之兆。

世若休囚受克，动而变出官星者为变鬼。

不唯难于王家食禄，须忧梦沉黄梁。

如戌月甲寅日占候选何时得缺，得益之蹇：

○ 兄弟卯木 应　父母子水

丶子孙巳火

丶丶妻财未土

× 妻财辰土 世　官鬼申金

丶丶兄弟寅木

○ 父母子水 妻财辰土

世爻月破，寅日伤克。

又上爻动出卯木克之，有克无生。

世爻变出官星乃为变鬼。

果于次年寅月竟未得缺而终。

犹神告曰：命限当危，功名不必望矣。

又如巳月壬申日占开店贸易，得坤之剥：

× 子孙酉金 世　官鬼寅木

丶丶妻财亥水

丶丶兄弟丑土

丶丶官鬼卯木 应

丶丶父母巳火

丶丶兄弟未土

断曰：占生意看财爻。

此卦财临月破，虽则子动生财，生之不起。

况世与子孙一同变鬼，不图营运难图，今秋必因子女以致官非。

果于八月因子赌博送官，子受杖刑而死。

此应酉金子孙而变鬼。

忌回头之克我。

爻动而化克者，如金爻动变火克金，木爻发动变出金而克木，谓之回头克也。

余仿此。

觉子曰：余存占验，凡见回头之克，占病占寿占年运者得之，十有九死。

亦有占名利及占家庭细故而得之亦见危亡。

其故何也？其人大限至矣。

自己无知，犹有名利之求。

神告曰，数之将尽，何用他求！警戒勿贪，庶不陷乎罗网。

即使难以回避，亦可保其正寝。

疑神之告乃此意耳。

勿反德以扶人。

古法相生须宜他生我，相克还宜我克他。

如占彼此两家之事者，宜应爻而生世。

如占财者宜财生世。

如占官者宜官生世。

若世去生助他爻，泄尽自己之气也。

恶曜孤寒，怕日辰之并起。

刑冲克害之爻即为恶曜，非诸星之凶煞也。

凡见此爻动而冲克用神，若此星孤立无助，或休囚无力，虽则伤害用神而用神旺相可以敌之，必然无妨，得祸亦轻。

唯怕日辰动爻助他为害，彼必狐假虎威，仗势作恶，得祸不浅也。

前月将日辰章内最怕他爻增克制同此意耳。

用爻重迭喜墓库以收藏。

旧注用爻重迭，若无日辰动爻损之，必须得墓库收藏，然后可得。

旧存占验，丁丑日占财，得益之萃：

○ 兄弟卯木 应　妻财未土

丶子孙巳火

× 妻财未土 父母亥水

丶丶妻财辰土 世

丶丶兄弟寅木

○ 父母子水 妻财未土

彼断曰：卦有两财。

初爻上爻又化出两财，日辰又是财，本为太过，喜得世爻上有辰字乃为财库，谓之财有库以收藏，后主得财。

余以此论极其得理，屡试屡验。

但不必卦中有库无库，常见后来逢库之月日亦成其事。

如午月戊午日占何日雨，得地风升变恒卦：

丶丶官鬼酉金

丶丶父母亥水

× 妻财丑土 世　子孙午火

丶官鬼酉金

丶父母亥水

丶丶妻财丑土 应

友人执此卦向余曰：“今日占雨父母不动而丑土之财又化出午火回头之生，竟是大旱之年也。”余曰：“壬戌日必雨。”友曰：“父临月建，阴雨连旬，今子孙临月建亦同此意，如何得雨？”余曰：“午火子孙临日月旺之极矣，乃为用爻重迭逢墓库以收藏。

故知戌日必雨。”果于戌日申时雨。

事阻隔兮间发。

旧注世应中间两爻谓之间爻，动则事多阻隔；谓之两爻在世应之中动阻两家之事，使彼此不能相通。

又曰世应中间两爻发动所求多阻隔。

觉子曰：以此两爻作为间爻试之果验。

但看所占何事，须是彼此两家之事始可用之。

婚姻以之为媒妁。

词讼以之为中正。

买卖以之为帮开。

胎产以之为收生保母。

心退悔兮世空。

旧注自占世为主象，若无日月动爻伤克而世爻无故自空者，必主心情意懒，自不向前。

野鹤曰：此论为是。

前曰无故自空如入深渊大壑，诸占大凶者，非也。

《易林补遗》有曰：世应皆空，故不向前。

退悔主宾皆动，二边日后更张。

所以不独世空，应爻亦不宜也哉！谓之世应皆空，事无准实。

凡动而空者不以此论。

卦爻发动，须看交重。

旧注交动主未来之事，重动主过去之事。

余亦多试，间有验者。

大凡爻象有一定而不移者，可以为法，间有验者乃偶然之凑合，不可执之。

动变比和，当明进退，进神单日已注明白。

杀生身莫将吉断，用克世勿作凶看。

盖生中有刑害之两防，合处有克伤之二虑。

杀生世者是日月动爻作忌神而生世也，非凶煞也，不以吉断者，何也？谓忌神既旺，用神衰矣，世虽逢生何益？如戌月丙子日占父任云南何时得信，得地泽临卦：

白虎　 丶丶子孙酉金

玄武　 丶丶妻财亥水 应

青龙　 丶丶兄弟丑土

螣蛇　 丶丶兄弟丑土

勾陈 丶官鬼卯木 世

朱雀 丶父母巳火

占信者，朱雀巳火父母为用神。

日辰子水克巳火即为忌神。

戌月乃巳火之墓，亦为忌神。

此巳火月墓日克，音信茫然之兆也。

而世爻卯木虽遇日生月合，何益于事！杀生身勿将吉断，此之谓也。

后果无音。

迟四年知父而遇害矣。

用克世勿作凶看者，乃用神来克世也。

旧注主事爻动来克世乃是事来赶我，事必易成。

我虽见克亦可伤哉！故云克世者不以为凶。

觉子曰：此论未为全是。

余之得验如占求财，财为用神，财爻克世者必得。

占行人用神克世者即至。

占医药子孙为用神。

子孙来克世者即愈。

此数占外，皆不宜用神而克世也。

若占功名，官鬼克世，非灾即祸，岂可曰勿作凶看！如丑月庚子日占关差得否，得泰之明夷：

丶丶子孙酉金 应

丶丶妻财亥水

丶丶兄弟丑土

丶兄弟辰土 世

○ 官鬼寅木 兄弟丑土

丶妻财子水

占关差以官鬼为用神。

此卦辰土持世，寅木官鬼克世，曰：世爻空即于壬寅日得差。

次年三月死于中途。

岂可曰谓之用克世勿作凶看耶！

刑害不宜临用。

主事爻与日月动爻作三刑者，占事不成，占物不好，占病必死，占人有患，占妇人不贞洁，占文书有破绽，占讼必有罪责。

动而化刑者亦然。

死绝岂可持世。

用爻世爻绝于日辰或化绝者，旧诸事不利。

余以休囚被克而又绝者，是也，旺相不妨。

动逢冲而事散。

三冲六冲章注解极明。

绝逢生而事成。

大凡世与用神或绝于日辰或化绝，若得日月动爻生者谓之绝处逢生。

且如寅日占卦酉为用神，酉绝于寅。

若在辰戌丑未月或爻中动出辰戌丑未以生酉金皆谓之绝处逢生。

余仿此。

如逢合住须冲破以成功，若遇休囚必旺相而成事。

应期单日内注解明白。

速则动而克世，缓则静而生身。

此独占行人而用之，他占不用。

谓用神动而克世，行人回来之速也。

用神静而生世，行人归来缓也。

且如占父母何时回，父母动而克世者许之归。

余仿此。

父亡而事无头绪，福隐而事不称情。

古法云卦无父母事无头，卦无子孙不喜悦。

余以此论亦为多事。

凡占事者，用神元神忌神仇神，克害刑冲，破墓空绝，日月飞伏，许多事故尚无定论，还不敢寻不当用之爻耶！余恐枝叶多生反无头绪。

鬼虽祸灾，伏犹无气。

《天玄赋》中无鬼论。

虽则有理，实亦多事。

余生平以来占官鬼占疾病当用者则用，不当用者则不用也。

子虽福德，多反无功。

觉子曰：以之为忌神者实则不宜，以之为用神者多则何害？岂不闻损之斯成，逢墓库双收藏也！

虎兴而遇吉神不害其为吉，龙动而逢凶曜难掩其为凶。

此谓得理。

六神章内已解明矣。

玄武为盗贼之事亦必官爻，朱雀为口舌之神必须兄弟。

此论欠理。

玄武朱雀勾陈螣蛇动而不克世者无碍，动而克世者皆以为凶，勿分兄弟官鬼。

吉凶神煞之多端，何如生克制化之一理。

此至言也，学者宜深味之。

除恶未尽，死灰须防复焰。

克害刑之神若得日月动爻克制者须尽其根。

若除而未尽，将来遇生扶之年月仍复为祸。

如卯月甲申日占病得地山谦变水山蹇：

丶丶兄弟酉金

× 子孙亥水 世　父母戌土

丶丶父母丑土

丶兄弟申金

丶丶官鬼午火 应

丶丶父母辰土

断曰：亥水子孙长生于申日，世遇日建之生虽化戌土之克，春令土衰，卯日克制，有杀无妨。

果于丁亥日全愈。

岂知卯木虽克戌土，还有相合之意，亥水虽长生，戌土亦得长生于申。

后至巳月亥逢月破，巳火生助戌土。

谚云：“斩草不除根，萌芽依旧生。”仍复犯病而死矣。

伤害不重，枯木犹有逢春。

世与用神有气，若被日月动爻冲克者，日下虽遇克伤，他日逢生再发。

水木须宜寻根。

凡占身命、家宅、功名、坟茔、贸易等事，欲其久远者，用神虽则为重，而元神必须兼看。

用神为事之体，元神为事之本。

用神虽旺，元神若被伤克者，即如水无泉源，木无根蒂。

金火土者皆同，余仿此。

如午月庚寅日占掣签得何处，得大畜变中孚卦：

丶官鬼寅木

× 妻财子水 应　父母巳火

丶丶兄弟戌土

○ 兄弟辰土 兄弟丑土

丶官鬼寅木 世

丶妻财子水

断曰：世临寅木，官星必得东缺，非广东即山东。

独嫌子水月破动而化绝，恐不能到任。

彼曰：“何也？”余曰：“财为养命之源，又为朝庭之禄。

今财临绝地是无财无禄。

世爻寅木无水滋生乃为凶兆。”彼曰：“改日竭诚再占卦。”余曰：“可也。”甲午日又得临之节：

丶丶子孙酉金

× 妻财亥水 应　兄弟戌土

丶丶兄弟丑土

丶丶兄弟丑土

丶官鬼卯木 世

丶父母巳火

余曰：“此与前卦卦名虽殊，其理一也。

又是亥水财爻被回头之克，不独难以到任，还防秋令危灾。”后果于七月先得泻疾，服药稍愈。

因多服补药，参附每服用之一两。

想食水而医嘱家人点水不与。

渴极槌胸竟至渴死。

无水之验以至如此。

动爻何妨空破。

如戌月己巳日余占南行，得大有变大壮：

○ 官鬼巳火 应　父母戌土

丶丶父母未土

丶兄弟酉金

丶父母辰土 世

丶妻财寅木

丶子孙子水

余以应爻官星生世，官贵相生者，虽则可喜，但嫌巳火墓于戌月而化墓，生我之官爻既入墓矣，焉能生我？且兼又是六冲，疑为不吉。

至亥月甲辰日又占，又得火天大有变大畜卦：

丶官鬼巳火 应

丶丶父母未土

○ 兄弟酉金 父母戌土

丶父母辰土 世

丶妻财寅木

丶子孙子水

余疑又得此卦，巳火虽则生世又为月破而不能生我，去之何益！况间爻酉金兄动，乃阻隔耗财之神，疑之不行。

及至甲寅日又占，又得大有之大壮：

○ 官鬼巳火 应　父母戌土

丶丶父母未土

丶兄弟酉金

丶父母辰土 世

丶妻财寅木

丶子孙子水

连得三次，余始悟曰，此行到明年三四月必定如心。

巳火之官动而生世，目下虽破衰入墓，明年三月冲开戌墓，巳火而至巳月得令，当时不破不空旺相而生世矣。

即于巳日起程。

行至中途遇旧日相识，母死又被回禄，意有同行之念，缺乏资斧。

余始悟第二课大有之大畜，动爻酉金兄动乃附载同行之人也。

数已早定，余许之同行。

行不数日，又遇知己道及某处有奇门一部乃系抄本，命余同去买之。

同道两日，余卜一卦又得大有之大壮。

余对友曰：“此卦得之四次，非叫买书，乃促我之行也。”竟行。

后至地头已二月矣。

一日于将军府中，将军问曰：“江南其抚军功名，将来何如？”余曰：“向于酉年占得艮之观卦，即许酉年离任，又许今年三四月仍以原品起用。

随有一人卯月戊戌日占目下功名升否，得离之震：

○ 兄弟巳火 世　子孙戌土

丶丶子孙未土

丶妻财酉金

○ 官鬼亥水 应　子孙辰土

丶丶子孙丑土

丶父母卯木

余曰：“离变震卦六冲而变六冲，世爻化墓入墓，亥水官星被回头之克，大凶之兆，勿望升迁，且防刑狱。”

将军曰：“此舍姪也。

昔在二十九岁曾于都门向尔占过，许之四十九有险，今年四十九矣，有何险处？”余曰：“既是卦之前后昭应，目下诸事更宜慎之。”

一日于藩司署中，藩台向余曰：“此系本府府尊，因事误制台，已为之辨复，尔看何如？”卯月庚子日占得渐卦：

丶官鬼卯木 应

丶父母巳火

丶丶兄弟未土

丶子孙申金 世

丶丶父母午火

丶丶兄弟辰土

断曰：“子孙持世，应临官爻，禄位已属他人矣。万万难于复职。”

藩台曰：“叫尔报喜，如何此说？”余曰：“有喜可报，此卦无喜可报也。”

府尊曰：“今日不诚，明早请到敝署诚意卜之。”

卯月辛丑日又占，得火地晋卦：

丶官鬼巳火

丶丶父母未土

丶兄弟酉金 世

丶丶妻财卯木

丶丶官鬼巳火

丶丶父母未土 应

余曰：“今日之卦与昨日相同，世爻破而入墓，官星两现皆空。”彼之不服，余曰：“再占一卦不妨。”

又得恒之大过：

丶丶妻财戌土 应

× 官鬼申金 官鬼酉金

丶子孙午火

丶官鬼酉金 世

丶父母亥水

丶丶妻财丑土

余曰：“恭喜！此地爵位虽已失矣，速速援例再任西方。”彼曰：“何以见之？”余曰：“持世官星破而入墓，所以知其失之就矣。

幸五爻官化进神，乃再任之官也。”

余在彼地二月占过数卦尚无应验，及至三月将军之姪因昔年临阵不前，都中有人报出行文拿问。

又见邸报江南抚军果以原品起用。

又本府府尊命下不准复职，后援例于巳年补陕西庆阳。

余于彼处三四五月了无宁日，悟前火天大有连得四次，以巳火之官而生世爻，应巳月官贵以相生。

须知神报告吉凶之月日不可照样而画符，全在人之通度可也。

大匠诲人必以规矩，卜者决断全在灵机。

古圣先贤教人占卜，先教人之动静衰旺、生扶拱合、刑冲克合、破墓绝空种种关节不可放过。

书宜熟看，自能触类旁通，随机应变。

爻象一成即知祸福。

用者重之，不用者去之，且不可胶柱而鼓瑟也。

筮必诚心，子日不忌。

天下无事不从心生，心动求神必须至诚。

故曰：诚则形，形则聚，聚则明。

心诚求之卦必显而易见。

古有子不问卜，《黄金策》曰：“只在诚与不诚，不在子与不子。”

占勿二念，早晚何妨。

一念之诚可格天地，一簋之用可享鬼神。

若心怀两三事而占者，念既不专，应何能一？念多心乱即是不诚。

故曰遇事即占，不论早晚。

慎勿两念，二念不灵。

曾有先占求财，后占丈人之病，辰月乙丑日占求财得随之否：

× 妻财未土 应　妻财戌土

丶官鬼酉金

丶父母亥水

丶丶妻财辰土 世

丶丶兄弟寅木

○ 父母子水 妻财未土

又占妻父病，得水山蹇：

丶丶子孙子水

丶父母戌土

丶丶兄弟申金 应

丶兄弟申金

丶丶官鬼午火

丶丶父母辰土 世

若依本人之祷告而断者，先占求财，满盘俱是财星，其财必得。

后占丈人病者，父母临日月而不死。

却不知二事皆从此之念而出。

神以前卦应丈人之病，财动克父，丈人病于辰日，应辰日者，财爻属土，辰乃土之墓耳。

后卦反应求财，兄爻持世而不得。

若非留神参悟，以前卦而断求财，以后卦断丈人之病者，令人喷饭。

余故曰一念只占一事，不妨早占晚占。

心怀两三事者，半夜求财亦有错矣。

我事不可命人。

我有心事不可叫他人代我去占。

我之一念，他又一念是二念也。

曾有现任官成命家人代占防害，卯月戊戌日占主人目下有灾悔否，得比之咸：

丶丶妻财子水 应

丶兄弟戌土

× 子孙申金 妻财亥水

× 官鬼卯木 世　子孙申金

丶丶父母巳火

丶丶兄弟未土

此卦若以本人之念占防害者，最喜子孙克世，克去身边之鬼而无覆也。

若以家人占主，以父母为用神，又以官爻而兼用，巳火文空，空而墓于戌日。

卯官随临月建，难当迭迭之金。

目下无妨，秋来岂无险厄。

岂知此卦竟应官府自己之念。

世爻为用神，子孙克世以解其忧。

至申日闻信有人往上司揭告，被人劝阻，讼之未成。

若以家人占主而决者，如天远矣。

然有不可执此卦以为法，其间又有不应主人之念而应家人之念者，故曰：我事必要亲占，命他人而代者难取用神，必于不验。

他具诚心特欲问神，让我先占，恐神不许。

我具诚心早已举念，我让他占，神必应我。

曾于辰月癸未日欲占功名，且先代尊长而占子病，得姤之涣卦：

丶父母戌土

丶兄弟申金

○ 官鬼午火 应　父母未土

○ 兄弟酉金 官鬼午火

丶子孙亥水

丶丶父母丑土 世

本人占功名得天泽履：

丶兄弟戌土

丶子孙申金 世

丶父母午火

丶丶兄弟丑土

丶官鬼卯木 应

丶父母巳火

若以前卦断子病者，其子必死。

何也？亥水子孙日月伤克，世爻暗动又伤子孙，元神酉金又被午火克坏，谓之忌神旺而元神衰，势之必死。

岂知本人举念在前，前卦而应功名，午火官动而生世，世动官兴，五月高迁。

后卦竟应父占子病，申金子孙日月生之，次日即愈。

他事由他，动念慎勿提他。

他之心事未动念而占，我提醒他叫他占之，乃我之念也。

曾有父叫子占功名，午月辛酉日占功名得萃变遯：

× 父母未土 父母戌土

丶兄弟酉金 应

丶子孙亥水

× 妻财卯木 兄弟申金

丶丶官鬼巳火 世

丶丶父母未土

此子十有五岁，父叫他占将来有功名否，若以官星持世，夏火当令，未土父爻为文章，父化进神，功名有望。

岂知父叫子占乃父之念也。

此卦乃是父占子也。

父动克子，兄动伤妻，此子未年而死。

未年死子者，未土父动值未年以伤子也。

夫应七月伤妻者，卯木财爻绝于申也。

余今亦尝叫人而占，另有一法。

先向伊曰尔之某事须占一卦。

目下我起之念，尔且莫占，待少刻忘怀，尔勿想起。

另起念而占之即尔之念也，屡验。

我占必以直告，切莫昧己。

此等极多，难以枚举。

有为婚姻故占月令者，因功名故占流年者，有现任官府欲望他人之缺，不便言之，故占在任之吉凶。

有孝廉不明言卜会试，8 浑问功名。

有已革职浑问功名，有已生子故问有子否。

如未月癸亥日占流年得艮卦：

丶官鬼寅木 世

丶丶妻财子水

丶丶兄弟戌土

丶子孙申金 应

丶丶父母午火

丶丶兄弟辰土

此人已往军前援例，故占流年，只谓命有功名，流年必现。

却不知占功名以官为官，最喜官星持世。

占流年以官为鬼，不宜官鬼持世。

余以此理告之，彼曰：“烦人援例，不知成否？”余曰：“此卦官星持世，长生于亥日，业已成矣。

亥水为财，明明财旺生官。

”果于申日文书实收俱到，应申日者，寅木官星持世，静而逢冲之日也。

若以流年作鬼断者，如天远矣！

占远应近，务必留心。

天下之理生于动，有机则动。

凡来占者，事在目前，心神近情，两心相感，起课之人精神亦聚，吉凶立见。

事尚无机，或占后运，或占不关切之事，甚有作戏谈而问，占卦之人不得已而应之，两心毫无相摄，卦亦茫然。

卦之成者，或以远而报近事，或以近事而报远。

如未月丙辰日占财得咸之大过：

丶丶父母未土 应

丶兄弟酉金

丶子孙亥水

丶兄弟申金 世

× 官鬼午火 子孙亥水

丶丶父母辰土

此人闲问家中常见白人，必有古窖，何时得财？余曰：“卦中鬼变子孙，目下子女不利。”

彼曰：“小女出花。”

余曰：“须防亥日。”果死于亥日。

彼问何年而得财，神报目下而死女。

应亥日者，午火鬼化亥水子也。

又如酉月甲辰日占本月月令，得遯之姤卦：

丶父母戌土

丶兄弟申金 应

丶官鬼午火

丶兄弟申金

× 官鬼午火 世　子孙亥水

丶丶父母辰土

世化午火，亥水回头克世，辰年占卦，在午年子月而死。

占月令而现寿元，此亦占近而应远也。

占此应彼，必须详察。

大凡占出卦象，必须细为详查。

卦有不应所问之事而反应所未问之事，其故何也？神有舍小事而报大事，有舍小吉而报大凶，有舍此应彼，舍彼应此，占我应他，占他应我，乃旦夕祸福将至，机之一动，卦之必现。

故曰知几其神乎，此之谓也。

如巳月己未日占小厮病，得比之蹇：

丶丶妻财子孙应

丶兄弟戌土

丶丶子孙申金

× 官鬼卯木 世　子孙申金

丶丶父母巳火

丶丶兄弟未土

余曰：“此卦不应小厮病而应今秋功名有碍。”彼曰：“我问小厮，如何应在功名？”余曰：“神之机常常如此，舍小事而报大凶。

神警公之诸事须宜慎之。”果于七月被讼革职。

此占他而应我也。

又如申月戊寅日占身病，得坤之比：

丶丶子孙酉金 世

× 妻财亥水 兄弟戌土

丶丶兄弟丑土

丶丶官鬼卯木 应

丶丶父母巳火

丶丶兄弟未土

断曰：世爻酉金虽绝于寅日，幸而秋问旺相，自身不碍，须防九十月妻妾之危，亥水财爻化戌土回头之克。

彼曰：“我病甚重。”余曰：“子孙持世，不药而愈。”果然其病即愈，九月妻死，此又占我而应他也。

又如未月丁亥日占母病，得坤之剥卦：

× 子孙酉金 世　官鬼寅木

丶丶妻财亥水

丶丶兄弟丑土

丶丶官鬼卯木

丶丶父母巳火

丶丶兄弟未土

断曰：“此卦不现母病而现子女有灾。

彼曰：“何也？”余曰：“令堂近病，卦得六冲即愈，只不宜爻中现出子孙变鬼。”伊曰：“小儿初生两月。”余曰：“八月防之。”果于八月其子惊风，又来卜之。

酉月丁卯日又占子病，得既济之革：

丶丶兄弟子水 应

丶官鬼戌土

× 父母申金 兄弟亥水

丶兄弟亥水 世

丶丶官鬼丑土

丶子孙卯木

断曰：“卯木子孙临月破，又动出申金伤克，虽值日辰，难过酉日卯日。”

彼曰：“还有救否？”余曰：“向占母病已应八月死子，今又得此凶卦，何以救之？”果死于卯日。

夫应于卯日者，乃实破之日也。

李我平曰：“《黄金策．千金赋》乃诚意先生所著。

昔有人曰有能易一字予以千金，后因刻板错误，以讹传讹致白玉生瑕。

不意野鹤老人前后增删，另作注解以成全璧。

余不能遗以千金，从此名之《万金赋》可也。

天时章第三十五（增删《黄金策》）

天道旱涝不时，易爻阴晴可测。

古以晴雨之占不可以有试其术而轻渎鬼神。

如亢旱求雨，涝则求晴始可卜之。

余曰不然，正可以此试其术，何也？卦之微妙，初学难知，以人事而试者取验不速，以天时而试者目前见效，天时之阴晴，人间之祸福皆不离乎五行。

天晴得验，人事验矣。

余初学卜皆赖天时之巧应，得其微奥之旨趣也。

子孙为日月星斗，动则万里晴光。

《黄金策》以财动者八方咸仰晴光，非也！子孙发动万里无云，子孙为财之元神，财动虽晴，倘如子孙休囚空破或现而不动，必不大晴，当有浮云薄雾。

如卯月甲午日占晴，得大壮之夬：

丶丶兄弟戌土

× 子孙申金 子孙酉金

丶父母午火 世

丶兄弟辰土

丶官鬼寅木

丶妻财子水 应

申金子动化进神，申酉日碧天如洗。

或曰：“凡存占验，当存奇征巧验，此卦显而易见，何故录之？”余曰：“初学者易知由浅以入深也，奇验奥理后卷有之。

父母为雨雪雾霜，发则八方润泽。

凡占须宜分祷，或求晴、或求雨、或求雪求霜，念专于一而神告矣，又宜分请求于何地神曰，城内雨否？晴否？或占某乡或占某省。

不然天下何日不晴，何日不雨？指其地而占之可也。

法以父母为天地，天地闭塞而日月掩藏，此亦近理。

余以父母为浓云重雾，父动伤子，掩其日月也。

所以父爻发动云雾迷天，日月掩藏而雨矣。

如巳月甲戌日占天何时雨，得小过之旅：

× 父母戌土 官鬼巳火

丶丶兄弟申金

丶官鬼午火 世

丶兄弟申金

丶丶官鬼午火

丶丶父母辰土 应

因连日大晴，本日卯时占何日雨，即于辰时起云，辰末巳初雷雨交作。

应辰时者，戌日冲辰父而暗动。

雷雨交作者，戌化巳火鬼也。

财动天气晴明，财动克父而生子孙，所以主晴。

如酉月乙巳日占本日阴晴，得升之恒：

丶丶官鬼酉金

丶丶父母亥水

× 妻财丑土 世　子孙午火

丶官鬼酉金

丶父母亥水

丶丶妻财丑土 应

此卦丑土财动化出午火子孙，上半日虽晴常有浮云掩日，至午时之后，满天红日无云。

所以财爻虽主晴明，难免有云，必至午时而见子孙始大晴也。

官鬼雷霆雾电。

官鬼乃父母之元神。

动则生父，故主雷霆雾电，或为黑云，或应雷霆，不拘春夏秋冬，不可执以为雷，浓云黑雾看是也。

如巳月丁卯日占天何雨，得恒之大过：

丶丶妻财戌土 应

× 官鬼申金 官鬼酉金

丶子孙午火

丶官鬼酉金 世

丶父母亥水

丶丶妻财丑土

世爻酉鬼暗动，申鬼明动化进神，本日申时霹雳惊天，远方大雨而本处洒来几点。

或曰：“想因父爻月破。”予曰：“非也，父爻若动虽临月破亦作大雨。”

应乃太虚，逢空雨晴难定。

世为大块，受克天变非常。

觉子曰：占雨用父爻，占晴用子孙爻财爻，与世应何干？余尝占雨占晴，一卦不现，再占两卦；六爻不动者，务必求其动而验之。

何故曰雨晴定？假使人问趋避，亦可答曰我难定耶？至于世爻受克而天变者，或系偶然凑合一两卦耳，何得以之为法？余尝占得官父兄爻克世者，不少未见天变，此两句宜删之。

若论风云全凭兄弟。

兄弟发动虽主风云，乃云淡风轻之景，非晴非雨之天。

每见兄动而日月于云中穿走，乍隐乍出耳。

如午月丁亥日占本日阴晴，得遯之否：

丶父母戌土

丶兄弟申金 应

丶官鬼午火

○ 兄弟申金 妻财卯木

丶丶官鬼午火 世

丶丶父母辰土

或曰：“兄动为风云，今日还是阴天。”余曰：“申时要见日也。”

彼曰：“何也？”余曰：“申金兄爻为云化出卯木财爻，是由云雾中变出日色之象。”

果一日阴云，申时而见日色，次日卯时大晴。

更随四季推详，须配五行参诀。

《黄金策》曰：父母爻四时主雨，若临金水，雨大而未止，若临火土，雨小而不久。

觉子曰：此系不论衰旺，四时皆以父临水则雨大，临火则雨小。

既不论旺衰，如何后章又曰父持月建必然阴雨连旬。

假使巳午未月火土当令之时，正大雨施行之际，若值父临火土而发动，如以旺衰而水旺当主阴雨连旬。

若以五行参诀，论火土者当断之雨小，古法之错何以不删？更可笑者，旧注有云，冬天以子孙为霜雪，既以子孙为霜雪，倘值冬令占晴，以何爻而用日月？昔贤悖理之谬当时而不省悟者，何也？如子月己亥日因连日雪占何日晴，得观之比：

○ 妻财卯木 子孙子水

丶官鬼巳火

丶丶父母未土 世

丶丶妻财卯木

丶丶官鬼巳火

丶丶父母未土 应

断曰：两爻火鬼暗动，今日还是阴天。

卯木财爻化出子水子孙，明日卯时必晴。

果于次日卯时云开日出。

此子水者既临月建，又有亥日拱之，旺之无比。

若以之为霜雪，不独不晴，即当雪深十尺。

所以占天时不论旺衰，亦未有以子孙为霜雪也。

晴或逢官为烟为雾。

旧注卦得晴兆，爻中又有鬼动者必有浓云重雾，或恶风晦暗。

冬或大寒夏或大热，必非风和日丽之天，余以此论有理，但须分别时辰。

即如辰月己卯日占本日阴晴，得屯之临：

丶丶兄弟子水

○ 官鬼戌土 应　兄弟亥水

丶丶父母申金

丶丶官鬼辰土

× 子孙寅木 世　子孙卯木

丶兄弟子水

断曰：寅木子孙化进神，今日大晴，五爻戌土鬼动，戌亥时必主黑云。

果于戌时星斗无光。

若以一日之烟雾断者，错也。

雨而遇福为电为虹。

谓卦得有雨之象，子孙亦动者，非有闪电则有彩虹。

余亦以之为非。

三合成财，问雨难堪八卦。

三合财局、子孙局者主晴；三合父局主雨；三合鬼局黑雾迷天或雷电闪烁；三合木局主风。

五乡连父，求晴怪杀临空。

旧注谓父爻空而无雨，子孙及财爻空而不晴。

余常占雨，父母休囚不动果是难望。

若值空者，勿谓无望。

常得父爻动而逢空不应，冲空之日即应，填实之期百灵百验，财与子孙空者亦同此推。

财化鬼，晴明不久。

旧注系财化鬼阴晴未定，非也。

如巳月甲寅日因连日晴占何日雨，得既济变蹇：

丶丶兄弟子水 应

丶官鬼戌土

丶丶父母申金

丶兄弟亥水 世

丶丶官鬼丑土

○ 子孙卯木 官鬼辰土

若以财化鬼阴晴未定，此卦卯木子孙化辰土鬼，岂可曰阴晴而未定？殊不知卯木子孙日晴，辰土鬼，辰日天变则不晴矣。

余断曰：辰日天阴，巳日必雨。

何以知其巳日雨？卦中申金父爻暗动，动而逢合之日。

果于辰日天变，巳日大雨。

故曰子孙财爻化鬼，晴之不久。

父动化财化子，乃雨之不久。

非阴晴而难定。

父化兄，风雨靡常。

父化兄、父化鬼或卦中父动兄动皆主风雨交作。

若论前后，动者为先，变者为后。

即如兄化父，先风而后雨。

鬼化父，春夏占者，先雷后雨。

觉子曰：鬼动虽为雷电，应雷者少，黑云者多，不可执之。

母化子，雨后晴明；弟化孙，云开日出。

旧注系母化子，长虹垂蟚蝬，非也。

如午月乙卯日因连日雨，本日亦雨，占何日晴，得明夷之艮：

× 父母酉金 子孙寅木

丶丶兄弟亥水

丶丶官鬼丑土 世

丶兄弟亥水

丶丶官鬼丑土

○ 子孙卯木 应　官鬼辰土

余昔吾友曰：“今日酉时必见红轮西坠，明日还见阴天。”

彼曰：“何也？”余曰：“六爻酉父化子，今日酉时见日，初爻卯木化辰鬼，明朝辰日必是阴云。”果于酉时忽然天开见日色，次日迷云而下雨。

父持月建，必然阴雨连旬。

旧注父母临月建而动者，雨必不止。

野鹤曰：“此以旺衰而言，余试不验。”

如午月丙午日占何日雨，得大壮之升：

丶丶兄弟戌土

丶丶子孙申金

○ 父母午火 世　兄弟丑土

丶兄弟辰土

丶子孙寅木

○ 妻财子水 应　兄弟丑土

又如申月丙辰日占何日雨，得坎之困：

丶丶兄弟子水 世

丶官鬼戌土

× 父母申金 兄弟亥水

丶丶妻财午火 应

丶官鬼辰土

丶丶子孙寅木

前卦午火父动，未时一阵大雨，酉时即晴。

后卦申金父动，庚申日雨，辛酉日半阴晴，亥时大晴。

前卦不唯父持月建且临日辰，后卦父持月建辰日生之，旺莫旺如此也。

似此之旺且无风雨连旬，况他乎？余试天晴，旺衰不论。

兄坐长生，拟定狂风累日。

如辰月戊申日占本日阴晴，得中孚之小畜：

丶官鬼卯木

丶父母巳火

丶丶兄弟未土 世

× 兄弟丑土 兄弟辰土

丶官鬼卯木

丶父母巳火 应

丑土兄动化进神，临月令。

父长生于申日，若论旺衰，旺之无比，并不见狂风累日，只见一日阴云而已。

或曰：“兄动化进神，不见狂风者，以何爻而至狂风？”余曰：“木动化进神乃狂风耳！

父财无助，旱涝有常。

旧注官鬼空伏，父母无气而财爻旺动者，必旱。

子孙空伏，妻财无气而父爻旺者，必涝。

再遇日月动爻生扶者，涝必至于浸没。

觉子曰：若重旺衰，此论何尝无理。

余存四十余年之占验，天时无日不占，时当涝者，鬼动有雨，兄动亦雨，父鬼休囚无气者，动亦有雨。

时当旱者，父持月建亦不过浓云重雾，洒尘而已。

故章后有云，竞发父官，连朝风雨。

凡遇卦中父鬼乱动而雨水连绵而不止也。

福德带刑，日月必蚀。

此乃特占日月之论，不可以占阴晴之卦，偶尔凑合者而妄断也。

雨嫌妻位以逢冲。

占雨，倘父爻不动而妻财暗动者还主晴明。

占晴，若子财不动而父母暗动者，还主有雨。

晴利父母而化退。

旧系晴相父爻之入墓，谓父爻入墓，或动而化墓，必主晴明。

余以为非。

父爻入墓，冲开之时则雨，何得利于占晴？唯父动化退神势必晴也。

如丑月戊辰日久雪占晴，得随之震：

丶丶妻财未土 应

○ 官鬼酉金 官鬼申金

丶父母亥水

丶丶妻财辰土 世

丶丶兄弟寅木

丶父母子水

断曰：鬼化退神，雨将止矣。

果于酉时雾散天开。

凡得父化退神，雨亦将止。

兄动化退神，云将开矣！子孙财爻化退神者，晴不久矣。

子伏财飞，淡云轻雾。

旧系子伏财飞，曝夫犹抑郁。

谓财动虽主晴明，若子孙休囚空伏，乃阴晴之象。

余以此论是理。

此章首句原系妻财发动八方成仰晴光。

余故改曰：子孙发动，万里晴光，实此意耳！

父衰鬼旺，少雨浓云。

占雨以父爻为主，若父爻不动，又不暗动而官鬼动者，必主浓云厚雾而无雨也。

倘爻中变出父母者，不拘旺衰皆主有雨。

卦传暗冲，虽空有望。

父母官鬼静而逢空，日建冲之主雨。

子孙财爻静而逢空，日建冲之主晴。

木临兄鬼静而逢空，日建冲之主风。

兄弟临空，日建冲之主轻风薄雾。

如巳月己卯日占何日晴，得离卦：

丶兄弟巳火 世

丶丶子孙未土

丶妻财酉金

丶官鬼亥水 应

丶丶子孙丑土

丶父母卯木

酉财旬空，本日日建冲动，次日即晴。

乃应动而逢合之日。

福兴被克，冲则成功。

子孙爻动而化回头克或被动爻克，须待冲去克神之日则晴。

父母财爻动化克者，同此断之。

如丑月甲戌日占何日雨，得震之豫卦：

丶丶妻财戌土 世

丶丶官鬼申金

丶子孙午火

丶丶妻财辰土 应

丶丶兄弟寅木

○ 父母子水 妻财未土

子水父动被未土回头克住，丑日而雨。

夫应丑日者，冲去未土，合起子水父母而雨也。

觉子曰：旧系爻逢合住，纵动无功，非也。

合住爻冲开之日时必晴，何谓无功，宜删之。

木动生风，风伯肆虐。

旧有兄弟木兴，系巽风冯夷肆虐。

觉子曰：木动生风不在乎震与巽也。

临子父值财官皆主有风，不在乎临于兄弟，唯化进神则风大，否则风小，亦不在乎化水化火。

金空则响，电母施威。

金鬼动而逢空，若遇本日日建相冲，或后遇冲空实空之日，必然动雷，谓之金空则响。

金化金者，迅雷霹雳。

火鬼动者，电掣金蛇。

此虽屡试屡验，常决于雷起之时，勿断于取声之后。

动而合，静而冲，勿临月破。

父母主雨。

官鬼主浓云雷电。

子孙爻主晴。

动者逢值逢合之日，静者逢值逢冲之日，若静而逢月破者，则不应之，动而破者，亦应实破之日。

如辰月癸卯日因晴占何日雨，得蹇卦：

丶丶子孙子水

丶父母戌土

丶丶兄弟申金 世

丶兄弟申金

丶丶官鬼午火

丶丶父母辰土 应

或曰：“卦中辰戌父爻，月建又是父爻，明日辰日冲动戌父必然有雨。”余曰：“戌临月破，如何有雨？阴云而已。”果于次日见阴云。

冲则应，填则实，最喜动空。

人以为空则无功，殊不知动而空者，占晴占雨若非冲空之日，定应填实之朝。

如未月丙午日占何日雨，得离之旅：

丶兄弟巳火 世

丶丶子孙未土

丶妻财酉金

丶官鬼亥水 应

丶丶子孙丑土

○ 父母卯木 子孙辰土

断曰：“卯木父动临于旬空，己酉日若不雨者，卯日必雨。”或曰：“如何定在两日？”余曰：“不难，尔再占一卦。”又得离卦不动。

余曰：“此卦还与前卦相同。余再占一卦。”

又得艮之谦卦：

○ 官鬼寅木 世　子孙酉金

丶丶妻财子水

丶丶兄弟戌土

丶子孙申金 应

丶丶父母午火

丶丶兄弟辰土

断曰：“甲寅日阴云，乙卯日必雨，辰日而又晴矣。”彼曰：“何以知之？”余曰：“此卦又是寅木鬼动值旬空，出空之日必定天变。

前卦卯木父变辰土子孙，故知卯日必雨，辰日必晴。”果于寅日密云，卯日大雨，辰日大晴。

所以动则不为空矣。

雨遇财兴，欲雨须得财墓绝。

占雨须宜父动鬼动。

倘父鬼不动，又见财与子孙动者，须待财爻入墓之日及临绝之日才得有雨。

占晴须宜财动子动，倘若父母有动，须待父爻临墓绝之日方能得晴。

如戌月丙午日占何时雨，得坎之井卦：

丶丶兄弟子水 世

丶官鬼戌土

丶丶父母申金

× 妻财午火 应　父母酉金

丶官鬼辰土

丶丶子孙寅木

或曰：“今日占雨如何又动财爻，想是大旱而无雨也。”余曰：“非也！化出酉父酉日就当有雨，但因日建又是午火，必待戌日午火入墓，方可有雨。”果于酉日天变，戌日而雨。

午火财多墓于戌也。

晴逢子动，望晴只待子逢生。

占晴得子财动，占雨得父动后逢长生之日应之。

如卯月丁巳日占何日雨，得涣之坎卦：

○ 父母卯木 官鬼子水

丶兄弟卯木 世

丶丶子孙未土

丶丶兄弟午火

丶子孙辰土 应

丶丶父母寅木

卯木父动，当应在卯戌日而雨，却应长生亥日。

竞发父官，连朝猛雨。

卦中父鬼重迭或又鬼变父，父变鬼，父化兄，兄化父，或连日又占并不见子孙财爻发动者，定连旬风雨。

如午月乙卯日占何日晴，得晋之归妹：

○ 官鬼巳火 父母戌土

丶丶父母未土

丶兄弟酉金 世

丶丶妻财卯木

× 官鬼巳火 妻财卯木

× 父母未土 官鬼巳火

断曰：父鬼迭见乃连朝风雨之象。

次日又是鬼父同兴，果雨四旬日。

多逢财子，累日明清。

未月甲午日占天何日雨，得屯变益：

× 兄弟子水 子孙卯木

丶官鬼戌土 应

丶丶父母申金

丶丶官鬼辰土

丶丶子孙寅木 世

丶兄弟子水

大旱望云雷。

卦中父爻不动，子孙重迭，化进神，疑其木爻入墓之日必雨。

又令他日占之，又得财与子动，次日又占并无父动鬼动，知其旱矣。

果然两月不雨。

卦得反吟，晴雨终须反复。

如辰月庚寅日占何日晴，得观之升：

○ 妻财卯木 兄弟酉金

丶官鬼巳火 子孙亥水

丶丶父母未土 世

× 妻财卯木 兄弟酉金

× 官鬼巳火 子孙亥水

丶丶父母未土 应

断曰：卯木财现，明日必晴，但卦得内外反吟，晴而还雨，果于次日晴而又雨。

爻逢伏象，旱涝必待冲开。

伏吟卦动如不动，子财动者，冲开之日必晴。

父爻动者，冲开之日必雨。

如辰月甲戌日占雨，得大壮变震卦：

丶丶兄弟戌土

丶丶子孙申金

丶父母午火 世

○ 兄弟辰土 兄弟辰土

○ 官鬼寅木 官鬼寅木

丶妻财子水

占雨父爻不动，兄鬼同动，木动生风无雨而有风也。

即于本日申时冲开寅木，拔木狂风。

合父鬼冲开有雷则雨。

合财兄克破，无风不晴。

父母合住主不雨。

若遇鬼冲开必须待雷震而后有雨。

卦中若无鬼爻动而他爻冲动者，亦必有雨。

他爻又无冲动者，须待冲开之日有雨。

财子两爻被合亦同此推。

觉子曰：合父鬼冲开，冲开之日必雨。

合财合子冲开之日必晴。

有雷有风者仍然耳。

不必执之半晴半雨，卦中财父同兴。

旧注妻财父母同兴，或是子孙鬼爻同动，必然半晴半雨。

余以此论亦谬，殊不知各因其时。

如酉月癸未日占何晴，得讼之兑卦：

○ 子孙戌土 子孙未土

丶妻财申金

丶兄弟午火 世

丶丶兄弟午火

丶子孙辰土

× 父母寅木 应　兄弟巳火

此卦子孙父母同兴，寅木父化巳火兄，又是一日阴雨。

直到戌时天开而见星斗。

应戌时晴者，戌土子孙而值时也。

又雨又晴，爻上母子皆动。

如巳月丙申日占何日雨，得临之蒙：

× 子孙酉金 官鬼寅木

丶丶妻财亥水 应

丶丶兄弟丑土

丶丶兄弟丑土

丶官鬼卯木 世

○ 父母巳火 官鬼寅木

卦中父母子孙同动，因巳火父空，亥日冲空则实，亥日而雨，即于亥日酉时晴。

应酉时者，上爻动出酉金子孙之故耳。

前卦父与子孙同动，戌土子孙应本日戌时晴。

后卦父与子孙同动，应他日之雨晴之时也。

觉子曰：即此两卦论阴晴，各有其时，岂可谓之半阴半晴耶！

若知占远应近，可称为神。

如酉月初五戊子日占中秋雨，得小过之丰卦：

丶丶父母戌土

丶丶兄弟申金

丶官鬼午火 世

丶兄弟申金

丶丶官鬼午火

× 父母辰土 应　妻财卯木

卦中辰父发动当许中秋有雨，殊不知应在初九辰日即雨。

即于壬辰日又占中秋晴否；癸巳日又占，得屯之中孚，壬辰日占得小畜之中孚：

丶兄弟卯木

丶子孙巳火

丶丶妻财未土 应

○ 妻财辰土 妻财丑土

丶兄弟寅木

丶父母子水 世

癸巳日占得屯之中孚：

× 兄弟子水 子孙卯木

丶官鬼戌土 应

丶丶父母申金

丶丶官鬼辰土

× 子孙寅木 世　子孙卯木

丶兄弟子水

一卦财动，一卦子动，不见父鬼爻动，知其必晴。

果于中秋夜月明星稀。

识得卜日应时方得其奥。

辰月癸巳日占甲午日竖造，此日有雨否，得遯之咸：

○ 父母戌土 父母未土

丶兄弟申金 应

丶官鬼午火

丶兄弟申金

丶丶官鬼午火 世

丶丶父母辰土

彼以父动有雨。

余曰：“常见占日应时，且看今日申戌时而无雨者，明日实有雨也。”果于本日申时雨。

彼又曰：“如何申时雨？”彼又曰：“如何申时雨？”余曰：“戌土长生在申。”又问雨久远否？余曰：“父化退神，雨之不久，明日必晴。”果于次日大晴。

野鹤曰：或问余曰，有动而逢合逢值可能实知其一日也。

余曰：昔人不知多占之法，亦不明其此理，错断有之。

天机未肯全泄，全在人之变通。

圣人立教设此天时教人以验人事，即如子孙持世发动占天时者，皓日当空，无云点缀。

及至墓绝之日，黑暗无光。

若占身命，烈烈轰轰，扬扬得志。

后逢墓衰之年，灾非同至。

故余首言教人以天时而验人事，取效之速。

今欲实知一日者不难，曾因官长有事，命在旦夕，因占得子孙持世，劝之勿忧，必蒙赦宥。

彼不肯信，意欲先寻自尽，余设一法，酉月丙子日占何日雨，得蒙之临卦：

○ 父母寅木 妻财酉金

丶丶官鬼子水

丶丶子孙戌土 世

丶丶兄弟午火

丶子孙辰土

× 父母寅木 应　兄弟巳火

上下寅木父动，明知寅日必雨，再叫人占何日雨，又得大壮变泰卦：

丶丶兄弟戌土

丶丶子孙申金

○ 父母午火 世　兄弟丑土

丶兄弟辰土

丶官鬼寅木

丶妻财子水 应

前卦寅木父当应寅日，此卦午火长生于寅，亦是寅日。

又叫人再占，得随之屯：

丶丶妻财未土 应

丶官鬼酉金

○ 父母亥水 官鬼酉金

丶丶妻财辰土 世

丶丶兄弟寅木

丶父母子水

又见亥水父动，知寅日而必雨也。

何也？亥水父动，动而逢合之日，亦应寅日。

又至寅日五更又占本日何时有雨，得睽之履：

丶父母巳火

× 兄弟未土 子孙申金

丶子孙酉金 世

丶丶兄弟丑土

丶官鬼卯木

丶父母巳火 应

余以前三卦俱应寅日而雨，此卦未土动变申金子孙，此应一爻独发，密知其未时必雨，申时大晴。

清晨往彼安慰而曰：“卜公之卦，子孙持世无忧，公不肯信，试看今日未时雨申时晴者，公知我卦之灵，从此不须忧也。”彼留于家，见午末未初雨从西南而来，未时大雨，申时云散天开。

合家喜曰：“真神卦也！”余曰：“既知天时，何难知其人事？公宜宽心。”迟半月，果蒙恩赦。

或曰：“未土兄动，如何指定未时必雨？”余曰：“神已报定寅日雨矣。

今日再问者，又报晴时，不然，目下已是晴天，如何又现申金子孙申时晴耶！全在灵机变通耳！”

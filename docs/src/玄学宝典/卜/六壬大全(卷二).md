---
title: 六壬大全(卷二)
editLink: true
---

## 《六壬大全》卷二 神将释

大神总论

十二支神有阴阳之分，各司其事。以十二宫论之，凡五行、五方之次序，四时、四季之回圈，三垣、二十八宿之次度，七政、四余之星辰，九州万国之分野，阴阳生克之体用，莫不包罗于其内，经纬于其间，斯天神之大概也。故以天上斗罡旋转而言，则天罡为首顺布；以太阳躔度过宫而言，则登眀为首逆布。逆布者谓之月将，其实即十二神也。壬课取用配合，皆曰“神”，不曰“将”。视其加于日辰年命，或生或克，或刑或合，而休咎判矣。凡十二神相加，上克下与上下生比者，俱取天盘言之；下克上者，取地盘言之。

又总说

子午为阴阳二至，夘酉为日月之门。寅申为道路之神，辰戌为牢狱之地。丑未为天厨之所，巳亥为堂庙之宫。

十二神释

登明亥

水神，雨水后日躔娵訾，正月将。

登明云者，正月三阳始兆于地上，见龙在田，天下文明。《易·明夷》有曰：“初登于天，照万国也。”又亥为天门，故曰登明。

登明神，面长髪黄，手足黒色带破。为阴水，亦名天怪，古之修宫室匠人也。壬寄其上，木生其下，玄武之象。音角，数四，味咸，星室壁，禽猪貐熊，宫双鱼，分野卫、并州，属猪，位天门。

所主祯祥、徵召、阴私事，为自刑。为极阴之位。又主争讼、狱囚、沉溺谓乗凶将，主取索、亡失巳酉丑日、不浄。

类为天雨师，又为鬼神，天马、天耳，为幼子、将军、夫人、上客、醉人、乞丐，为肝、肾、髪、头加酉临日干、足阳日加申，阴日加未，为脾病、哭临辰、眼斜青丑、壊头面亥加已已加亥、病泻加年命上，为盗作元武、杀贼、奸神作后元，为寳殿作贵人、楼阁加寅不作贵加寅又龙为楼合为阁、台加卯又加卯为灯台、廷院、坑园、墙基、狱犴、厕加戌又甲乙日作天空加已，为图画、襩头、帐幙、笔墨、伞葢、管钥加已、笠笈、圆环，为梅花、葫芦，为廪廹、酢醤酉加、稻、麦、盐朱雀加。

为姓杨、朱、鲁、卫、干、房、季寅卯加、壬丑未加、邓、范俱六合加、冯蛇乗已午加亥，凡点水字様、直傍之类皆是。

登明天柱亥为天柱廪乘太常楼台乗青龙临申，贼盗乗元武伤人乗虎幼子乘六合哀乗蛇丙日占更的。狱乗勾主狱甲戌庚壬癸的厕秽乗空主秽厕猪忧溺死乗后主溺死，阴私乗阴主私管钥乗雀召征乗马作贵或贵临亥的来。

注云：五音山向，以登明为天柱，若乗太常主廪禄，葢太常是谷粟之神，家未与亥三合也。乗青龙主楼台，然必临申，加他处则非。乗武主盗贼入室故也，乗虎主伤人，亥是木之父母，虎作木鬼故也。乗六合主小儿，木到亥上方生故也。乗蛇主哀哭，太乙丧车煞，与蛇同体；若丙日占之，更的。乗勾主狱，若甲壬癸三日有战，主吏嗔；戊庚二日，与神和，不妨甲壬癸三日，又云丙丁二日。乗天空主猪秽厕，亥为天猪杀也。乗天后主溺死，以水投流，溺之象也。乗太阴主阴私，乗朱雀主管钥，葢四孟钥神所居之地；若占讼，得放之象。贵人临天门主徵召，作驿马更的。

河魁戍

土神，春分后日躔降娄，二月将。河魁即天魁，斗魁第一星，抵于戍故名。建卯之月，万物皆生根本，以类聚合；魁者，聚之义也。

河魁神，古之狱吏也。辛寄其上，火墓其下，天空之象。音商，数五，味甘，星奎娄，禽狼、狗、豺，宫白羊，分野鲁，分徐州。属犬，位西北。

所主诈欺、印绶及奴婢逃亡；若发用，旧事重新之象。又主虚耗、失钱物、带众。

类为天斗魁，又为天罗、计都、兵神、厌神作元武、地户，为监司加月建、都辖加太歳、官长作雀加日辰、司直、善人、长者、僧道、猎人、小童、奴仆、屠恶、强盗作虎克辰、兵士戌加申申加戌、舅翁、妹、贫丐作元空。

为命门、膀胱、足、腿加年命主足病，为城廓、寺观、冈岭、牢狱作勾陈更的、窑冶作蛇加巳午、虚堂、仆室、土物、坟墓作虎发用、墙埙甲日加寅，为朝服作雀、印绶、鞋履、军器、杻枷作元武临刑、劔仗、城钟、铁锄、铲枪、锁钥、碓磨、瓦器、石作勾陈加申酉、数珠，为五谷、田丝。

为姓魏、王、鲁、徐、娄、倪，凡土傍、足偏之类。

天魁印绶乗常吏乗雀主讼都官乗龙为官，垒土髙坟壬癸日乗虎集众攒魁主众乗勾陈主集。徳合乗六合奴婢乗武为奴，乗阴为婢兼长者乗后利君子，犬豺狼畜乘蛇厌主狼虎怪悉为欢乘阴婚姻事。

河魁主印，太常主绶，若魁作太常，乃曰印绶。雀为文书，雀入墓戍，凡言讼主其吏也。青龙为都官，天魁为集众，凡言官位必有部辖之权。魁凶神，虎凶将，若壬癸日占，天乙逆治，魁作虎克日，名曰垒土之煞，病者必死。勾陈为土星，天魁为集众，此二神将并临，即主攅集会众之事。六合卯与戍合，又是支前五辰之合，故曰徳合。元武奴，太阴婢，二将若临戍上，谓之阴空同位，奴婢主不良，非逃即盗。六丙日天后临戍，乃是官星，利君子，故曰长者，利见大人。螣蛇临戍，主犬豺狼怪，春占有三等：辰戍丑未日为天狗煞，戌日为月厌煞，甲乙寅卯日为天喜，三者须各详之。又戊已辰戌丑未日，戌蛇多主怪事；若甲乙寅卯日，戌乗吉将，主婚姻产喜吉事。

从魁酉

金神，谷雨后日躔大梁，三月将。

从魁者，斗魁第二星也，星抵于酉，故名。又三月草木枝叶从根而出之义也。

从魁神形貌端正，黄白色，古之女巫也。正禄不受所寄，太阴之象，音羽，数六，味辛，星胃昴毕，禽雉鸡鸟，宫金牛，分野赵、冀州，属鸡位，正西。

所主阴私、解散、赏赐，又主金刀、奴婢、信息。

类为天文星，又为霖雨加子、霜加戌、雪丑午加之、海加巳、江加子，为私门，为中丞、太亲、阴贵、妇人临旺少女、姨女天空休衰、外妾、婢妾作六合，作青龙，若作太阴加日辰，主妾为妻、匠婢、酒人、小奴作天空、尼作合加寅申、乐妓加太常、卯、未、老婢加子丑。为官禄、边兵作虎加孟、孝服作虎，主甲乙日服至、夫妇不和，为皮毛、口窍、耳目、爪骨、精血、小肠、唇舌，为劳瘵、目疾作蛇雀、赤眼丙丁加之，为刀伤加季刑命，为白塔，街巷、小陌、祠庙、仓廪。

为碑碣、金银、首饰、珍珠、盘镜、铜铅作太常加寅、铁石、皮革、毡条，为酒浆、菜食、姜蒜。

为姓赵、金、乐、石、刘卯加酉、闵卯酉加六合、郑贵人加之、程、吕俱大阳加之，凡立人、金傍之类。

从魁金玉乗龙虎旺相的小刀乗龙虎囚死的钱丙丁日乗阴的，奴婢乗空主奴，乗阴主妾私通乗后合主表里私通近水边乗元。小麦乗常九江乗后伏吟并赏赐乘贵人旺相，鸡鸟乗雀主鷄，乗蛇怪鸟解散乘勾不为嫌。

虎临从魁，旺相为金玉，囚死为刀。龙临旺相，亦为金玉；若龙发用，金木相克，事有终始。六辛日太阴主事，旺相为金玉，死为刀及屠戮事。丙丁日太阴加酉乃钱也，若非火制，酉金不能成钱之形；如甲戊庚三日，魁虽太阴，则不言钱。甲日春占，太阴囚，主奴妾奸私事；戊日则太阴相气，金土相生，两阴相会，主婚姻事；庚日太阴旺气，主金帛事。天空为奴，从魁为婢，二者相邻，故通言奴婢。私通者，合主之，合是私门，卯酉相并，谓之左右表里阴私也。

酉曰九江，玄武水将，金能生水，故曰水边；若六己日土克玄武水，则濡涸。太常主小麦，壬癸日占金水相生，麦苗以秀；若甲戊庚三日占，又不同：甲日太常加酉，则麦已熟而先有损，酉克干故也；戊日则金土相生力壮，麦秀而实；庚日则过抰刚硬，麦坚固而粒小。天后加酉，渊源之水，故曰九江。贵人加酉，旺相赏赐，囚死主贵人嗔责，占讼即忧枷锁。朱雀加酉，主鸡鸟，若克日又主狱讼、文书。螣蛇加酉，旦主鸟怪，暮主鸡怪，若二月六己日占，月厌在酉更的。

勾陈加酉，主解散：甲日青龙直事克勾陈，勾陈之子是酉金，又克甲木，互相持势而战，战则散而不为嫌矣；戊庚日合而无战，亦主散；壬癸日被勾陈克，却得勾陈子金相生救之，谓之无恩解散。

传送申

金神，小满后日躔实沈，四月将。

传送者，四月万物茂盛，阳极将退，一阴欲生，传阴而送阳也。

传送神形项短，目圆睁，微有须髪，大身，古之行人也。庚寄其上，水生其下，白虎之象。音征，数七，味辛，星觜参，禽猴猿猱，宫阴阳，分野晋、益州，属猴，位西南。

所主道路、疾病、信耗事。

类为天钱星，又为天鬼、天医，为廷尉、元帅加三合之首、行人、公人、民人、孝子、征夫若加子午又主军逃亡、铺兵、猎师作虎、银匠、铁匠、舅、僧作龙加孟、商贾、巫医作六合、屠戸，为肺、胆、大肠、骸骨、音声，为疾病、死尸、丧孝，为产乳、水厄加亥克日、仇雠、攻刼作勾、馈送、失脱作元武加亥子、淫壬癸日。

为祠庙、庵堂、城宇、道路、池湖、陵寝、灵柩，为绢帛、绵絮、经文、毛羽、药物、刀兵加刑、砻磨、大麦。

为姓袁、郭、申、晋、侯、韩、邓，凡金傍、之遶之类。

传送刀兵乗虎僧及医乗常主医或僧，寃仇已日乗勾尅徳也道路乗龙税乗贵主赋湖池乗后。大麦守城乗阴旺相为麦，囚死为守城丧乗蛇碓磨乗空，市贾乗合刼攻乗刼杀元武田猎师乗雀。

虎加申主刀兵，其义有五：

甲日青龙主事，则虎因财而争伤，并死煞尤甚，谓金木相克，流血之祸也。

戊日勾陈主事，金土相生无战，虽并恶煞不凶。

庚日即虎主事，持徳直日，虽动刀兵不伤，且利见大人，诛讨不义也。

壬日天后主事，奸淫相伤；癸日玄武主事，盗贼有伤，俱不凶。

传送乗太常，主医及僧。六已日勾陈临传送，主寃仇争斗，葢巳德在甲，勾乗申遥克伤德故也。

道路之说有五：

甲戊庚日俱申为青龙，但甲日主财帛出其道路，或远信财物。戊日主奴婢公文出其道路；庚日主疾病丧孝出其道路；壬日卦得申子辰，主妇人淫乱，败露出其道路；癸日切忌出行，主道路有遗亡。

天乙加申，主田园赋税。葢申为水之长生贵人，土遥克之故也。水生申、旺子，天后加之，主湖池。甲日为池，戊日为湖，丙丁日不为湖池，名曰日被云遮，作事暗昧，妨有谋窥。

六辛日太阴加申，旺相为麦，囚死为守城。

螣蛇主丧，甲日官贵财富之丧，戊日奴婢之丧或因官致病死之丧，庚日则不病尫羸之丧，丙日官使之丧或炉冶之家丧碓磨，天空主之。

六合主交易市贾：壬癸日女人交易，或是媒礼之事；丙丁日男子交易，牙侩与官置买卖事。

朱雀主田猎或刼攻未解，或玄武主之。

小吉未

土神，夏至后日躔鹑首，五月将。

小吉者，夏至之气，大徃小来，小人之道长，小之吉也。又为万物小成之义。

小吉神为风伯，古之药师也。丁寄其上，木墓其下，太常之象。音徵，数八，味甘，星井鬼，禽犴羊鹰，宫巨蟹，分野秦、雍州。属羊，位西南方。

所主酒食、婚姻、祠祀事。

类为天酒星，又为天耳加巳午、风伯、鬼神一云家鬼。为太常、主保、父母、老人、继父加、继母亥加酉、姑、嫂、姨、妹、媒奶、寡妇、道人、酒匠、帽匠，为请召青龙比日、庆贺、筵会、离别见行年离神，为旱熯、蝗虫雀加亥子，为肝、脱脊，为廷院、墙垣、园加辰、林加卯、土物、井泉、陶冶、坟地甲乙日角姓、茶房、酒肆、赛塲，为海鲜、盘盏、冠裳、印信、笙歌、医药、苗帘、桑木、罇、麻龙后加寅卯。

为姓朱、秦、髙、章、羊、杜、井、魏、杨，凡羊、土傍之类。

小吉姨姑乗阴婚礼仪乗龙，羊酒祠祷祭神祗乗常见元武贵人应此。白头乗蛇见丧车主孝争讼壬癸日乗朱勾公婆母乗后，井泉乗空天耳乗空，四月宜捉访墓乙日乗虎风师辛、己日乗虎。

太阴临主姑姨妹之事，青龙临主婚姻礼仪之事。太常谷粟之神，壬癸日并土，以土克水，故酣而为酒。丙丁日，亥作天乙为天猪煞，未为天羊煞，亥与太常三合，主猪羊事；天乙加未，玄武居亥，为三合，主祠祷神祗。葢玄武是北斗将军，掌妖讹事，不听居其于丑未；丑、未，天乙所处，即无将军之位，如君子不与小人竞，故曰祠祷也。白头者，孝服也；螣蛇为丧车煞、魄煞，三者并临，主孝服。勾陈主争，谓上将临旺乡，值壬癸日占，必有争也。朱雀主公讼文书，天后水生木，墓于未乡，主婆母。天空主井泉。带凶煞则主井怪、崩壊；四月占天空又为天耳煞，凡捉人遇此必得的信天耳，正月起戍顺行四季。木日占病，白虎临之为坟墓煞；六乙日占虎临又为风师，主作大风。

胜光午

火神，大暑后日躔鹑火，六月将。

胜光者，午为阳火，正当离位，光被四表，所谓“大明当天，爝火不熄”，难乎其为光者也，故曰胜光。

胜光神形貌：目圆，面赤，大身，古之御马人也。正禄无寄，朱雀之象，音宫，数九，味苦，星柳星张，禽獐马鹿，宫狮子，分野周、两河，属马，位正南。

所主光怪、丝绵，又主文书、官事。

类为天王良星，又为左天目、霞雷，为上小下大，为宫妃、雨林、使君、娼妇、亭长、使者、善人、僧巫、骑者、蚕姑，为惊恐、疑惑见申、诚信、文书雀加寅、口舌、呪咀见申与雀、胎孕加亥受絶，为兵勾陈加申酉、词讼、信息、光彩，为心若见亥主心疼、目、口，为血光、心虚、小肠患雀加子、吐泻，为宫室、城门、堂宇、田宅、道路、厨太常加申酉、窑冶。

为火烛、旌旗、丝綉、衣服、书画、衣架、柜、蒸笼，为马、蚕丝、鸦巢、雉、小豆太常加卯。

为姓萧、张、李、许、周、马、朱、柳六合加、狄勾陈加亥、冯蛇乗午加子。

胜光宫女乗后信诚乗雀妃乗阴，善人乗贵通语乗合惊恐乗蛇遗乗元。土工乗空田宅乗常巫天目乗元见天目，使君乗龙亭长乗勾巷兵持乗虎主道路刀兵。

天后主宫女，甲日则妇小而长，仁而有貌；戊日黄而浊肥；庚日痩而有礼，多病；壬癸日淫而有色，壬则淫夫，癸则渝乱。

朱雀主信诚，谓火性主礼，雀主书也。

太阴婢妾之象，主妃。

天乙主善人，六辛日胜光为鬼，若作天乙，变凶为吉。

六合主通语，丙丁日为牙侩，壬癸日为妇媒。

蛇主惊恐，六庚日最紧，他日缓矣。

玄武临午谓之左目将军，又曰天眼开，主盗贼败遗。

天空主土工，太常主田宅。巫天目者，玄武被天目照之之义也，与遗意同。

青龙文官之象，故曰使君。勾陈武官之象，又乡耆土官之称，故曰亭长。白虎主街巷伯，又为兵剈持用之物故曰巷兵持也。

太乙巳

火神，处暑后日躔鹑首，七月将。

太乙者，太微垣所在，太乙所居也。又七月百榖成实，自能任持之义。

太乙神形貌：髙额，赤大口，黄髪，眼目不正，古之鍜人也。丙、戊寄其上，金生其下，螣蛇之象。音角，数四，味苦，星翼轸，禽蛇蚓蝉，宫双女，分野楚、荆州，属蛇，位南方。

所主斗争、口舌、忧惊、怪异事。又飞祸、赏赐事总论，巳见辰为进往，吉；辰居巳为退伏，不吉。

类为天太乙星，又为雪冬至后巳主雪，为车骑、姑女、妇、术人、书工、木匠、厨夫、店人、乞丐、吊客作虎主外服、歌儿太阴主娼妓，为孕若作蛇加辰主双胎、忧、文学、取索、轻狂、毁骂克日辰、徒配巳酉相加。

为心胞胳、三焦、咽喉、面齿、班点，为车乗、金鐡、珠玉、筐盒、疋帛、乐器、管钥、磁器、砖瓦、弓弩、花果、釡又主金鸣、炉冶加火、窑灶加土，又巳未相加主井灶相连，巳亥日戌加巳主灶侧相连、火光。为飞虫、飞鸟、蜴、蟮、蛇月厌加主梦蛇。

为姓陈、石、赵、田、张、荆、余、朱、郝六合加、楚、杞寅加、耿子加、龚辰加、纪丑加。

太乙蝉鸣乗合虫乗空临水散解乗武加水，宾姑乗龙骂詈乗雀弩丧车乗虎。赏赐乗贵灶炉乗阴，常丙丁日的管钥乗勾，戊日的等。非横之灾辛酉日乗蛇，六月的吊客蛇亦辛日乘蛇占病凶。

六合临为蝉鸣煞，天空临为水虫煞。元武是小人，又加太乙破败煞，谋用破败无成，故曰解散。

青龙主宾姑，朱雀主骂詈。甲日因财口舌，戊日因官文与争田地口舌，庚日为忧最深，维无凶。白虎为丧车煞，又主弓弩曲物。贵人临主赏赐。太常、太阴俱主炉灶，丙丁日太常临巳，炉灶最的。勾陈临谓之管钥神，囚禁可放。

辛酉占得螣蛇，有非横之灾，惟六月月厌在巳，定主见怪，灾祸连绵；又占病，则为吊客蛇之为患如此。

天罡辰

土神，秋分后日躔寿星，八月将。

天罡者，斗杓之所建也。又八枝条坚刚之义。

天罡神黄色，面圆满，多须，古之狱师也。乙寄其上，水、土墓其下，勾陈之象。音商，数五，味甘，星角亢，禽蛟鱼龙，宫天秤，分野郑、襄州。属龙，位东南方，近东多。

所主斗讼、死丧、田宅旧事。又曰辰天牢，戌地狱，专主狱讼官府。

类为天哭星，又为狱神、右天目、天罗。为宰公、监司加月建、大将军、侄军、渔败、屠杀虎加死地又加金，为勑书、官事雀勾克日，加壬癸日、顽恶、坚硬、凶怪、欺争、杀斗发用克日、动摇、悲虎加、惊日辰上、虑作初未传，又加土、娠天后、邪梦蛇发梦，加行年、自缢蛇虎克日。

为肠、胸，又为死尸，为偏盲能视，为廊庑、寺观、沟浍、石栏、坟墓、田园、麦地、海水天后加亥、井武加巳、山坡天空。为甲胄、网罟加火、涝漉、杻械、碾、碓、缸瓮、钱物、盔盆、皮毛、破衣、胶漆，为五谷、米麦、荤腥、鳞族加水、鱼食加亥。

为姓马、郭、乔、郑、邱、岳、龙、陈、田、龎加勾、周加酉。

天罡本是鱼乗龙，秋、冬、暮的龙物乗龙，春、夏、旦的，欺诈乗朱网罗乗蛇为恶人乗虎。战斗乗勾陂池乗后二千石乗常，右目乗元主妖邪虞官乗阴宰杀乗合神。

青龙临辰，春夏主龙，秋冬主鱼；又旦为龙，暮为鱼。

雀临谓之欺诈；蛇临谓之网罟、躔绕，壬日妇人躔绕，癸日盗贼相绊。

罡凶神，虎恶将，并主恶人。

勾陈主战斗，天后主陂池，太常主二千石。玄武临辰，谓之右目将军，在北斗位下，掌妖邪、盗贼，主贼难捕。

太阴主虞官，乃左右侍从之官也。

六合主宰杀。

太冲卯

木神，霜降后日躔大火，九月将。

太冲者，日月五星所出之门戸，天之冲也。又万物离散剥毁，若冲之义。

太冲神面长，青色，髙额，有须，身材细长，狡狯不正，古之乐师也。

正禄无寄，六合之象，音羽，数六，味酸，星氐房心，禽猚兎狐，宫天蝎，分野宋、豫州，属兎，位正东。

所主驿马、船车。

类为天雷神，又为天心、地耳、雷电、雨水，为长子、公主、大夫、母姑、兄弟、男女、童稚、沙门、贼人、艺术六合加寅申。为逃元空加酉戌、出入、门戸不宁，为大肠、荣血、声蛇加空、目疾午卯相加，为桥梁加辰、竹木加同类、池潭、船车龙旺又主边方。又见水船，见土车。

为牕牖、梯椅、衣架、棺椁、杓梳、床、旛竿、香盒、笙簧、鼔笛、刀俎、木器见金、葢、轮、坊牌、箱、棒、竹篱，为羝羊、驴、骡蛇加巳午。

为姓朱、房、鲁、杨、张、卢、髙、刘、雷、宋、柳加寅、茹六合加、季、李俱加亥子、钟、蔺，凡木傍、丝子、千里之姓、孙董之类。

太冲术士乗贵沙门乗勾空类，行往车舟乗常水乗蛇陆乗虎因。林木乗龙江河乗武雷电乗朱雨乗龙，巳日的，兄弟乗阴，甲日的私门乗后匿妇人三交卦主匿妇或罪人。

冲乘天乙主术士；勾陈、天空俱主沙门，甲日僧多不洁少实，丙丁日天空僧善讲谈。

太常与太冲为三合，主舟车。蛇则主水，虎则主陆。青龙主林木，元武主江河，朱雀主雷电，青龙又主雨，太阴主兄弟，天后临于私门必有淫妇。

功曹寅

木神，大雪后日躔析木，十月将。功曹者，十月万物大聚，歳功成就而会计于曹也。

功曹神，面方，青色，有须，势大身材，古之使命也。甲寄其上，火生其下，青龙之象。音征，数七，味酸，星尾箕，禽虎豹猫，宫人马，分野燕、幽州，属虎，位东北。

所主木器、文书、婚姻、才帛、官吏之事。

类为天三台星，又为天，又为风作虎加申，为丞相、宾客、督邮、家长、夫壻、秀才加六合、青龙、吏雀加申戌、医天后加未、丹客亥加巳、僧后加申，为谒见 、徵召、喜庆、文章加卯、信作六合，又为五色蛇加午、四角，为三焦、胆、筋脉、髪、口、眼，为社稷、公衙、庵观、神祠加土、神树、山林，为栋柱寅午相加、花木、屏风、寳剑、机杼、棺椁、火盆、香炉、禅椅、桥梁、竹箱、食物。

为姓韩、蘶、曾、乔、林寅卯相加、霍子加寅、杜戍加、程、朱太阴加，凡木傍、草头、走脚、髙赵杜之类。

功曹道士乘龙兼书籍乗常，杂色班文乗元火炬红乗雀。从事乗后信诚乗雀徵召乗贵吏乘勾，虎豹乘虎，昼猫狸乘虎、蛇、空夜的居木丛乘合，水日木，火日为柴薪。

青龙主道士，太常主书籍，玄武主杂色班文，朱雀主火炬之物，天后主从事，朱雀又主信诚，天乙主徵召；勾陈主吏，白虎昼主虎豹，夜主猫狸；螣蛇、天空则主猫狸之怪。六合壬癸日主木丛，丙丁则为柴薪，谓火旺木休也。

大吉丑

土神，冬至后日躔星纪，十一月将。大吉者，冬至之气，小往大来，君子道长，大人之吉也。又一阳始生，上帝复位之义。

大吉将，其色黒，为古之牧牛人也。癸寄其上，金墓其下，贵人之象。

音徵，数八，味甘，星斗牛，禽獬牛龟，宫磨蝎，分野吴、杨州，属牛，位北方。

所主田宅、园圃及阬争事。

又总论丑未，专主田宅、才帛、晏喜。

类为天牵牛星，又为天耳、风伯、雨师、天衢作常加申酉、雷雨丑加卯雨后雷，卯加丑雷后雨，为人君、土主、宰执加岁、将军、长者、父母、神佛、尼僧、矮子作空、瘸子加卯酉，为表奏雀加寅、举荐、福徳、爵、寃仇、呪咀，为脾、肺、小肠，又为秃髪、病目、腹泄丑亥相加，为寳殿贵加寅、室阁、社坛、僧舍加申、桑园、仓库、田圃、桥龙加亥子、井、墙，为车轿卯日、珍珠贵人加，得旺相、首饰、鞋履、秤、尺、斗斛、饮食、枯物、不完物丑为末，为六畜、龟、鳖加子、蜈蚣。

为姓田、孙、牛、呉、赵、杨、杜、董、岳、王丑未加亥子、苗、黄俱六合加丑、汪亥加丑，凡土傍之类。

大吉将军乗勾主荐贤乗雀，火日的，桥梁乗龙，乙辛日的长者乗贵地祗乗阴寃乗月厌的。风伯乗虎雨师乗后贵人召乗贵，车见卯畜牛鳖乘蛇、空宅与田乘常。

勾陈乗丑加卯为将军，六丙日朱雀主荐贤，壬癸日则主官讼口舌，六辛日、六乙日俱丑青龙辛金乙木斵削，且丑癸水，龙木在水上，故属桥梁。天乙在丑为长者；太阴主地祗寃，带煞者是也。白虎为风伯，天后为雨师，丑上乘天乙为徵召，六合主车，天空、螣蛇主鼈，且主牛蛇之怪，太常主田宅事。

神后子

水神，大寒后日躔元枵，十二月将。子者，十二支之首，有君道焉。十二月子位，北方之中，上帝所居。

神后者，帝君之称也，歳毕酒醮蜡祭，以报百神，故名。

神后，面圆，黒色，古之淫妇也。正禄无寄，天后之象。音宫，数九，味咸，星女虚危，禽蝠鼠燕，宫寳瓶，分野齐、青州，属鼠，位正北。

所主阴私、暗昧、妇女之事。

类为天华葢星，又为河祟丙丁日辰上、阴天加酉、大雨子日元、龙、雪冬至后加巳午，为后妃、淫女、乳媪、媒妁或作六合、幼女作后加午，或作天空。又日子为小口，并虎灾；受土克死亡、孩童亥加、老妇加未加丑、嫁妇巳加、军妇加辰作虎、孀妇酉加、娼妇太常、婢妾太阴、翁婆加日辰、乐工、染匠、盗贼、驼子勾陈、邪师空加卯木、僧尼贵合加申亥、溺死，为奸邪加卯、阴小、胎产、女经、淫泆、私祷、聪明、悲加巳日，子加已为六阳尽也。若乘吉将临德，变凶为吉，为肾、膀胱，又为滴痢、血病作虎克日，为江湖、沟渠、沙石、道路加寅申、莲塘、花盆，为石灰、木灰、珠玉、图书、文墨、首饰、笼筐、绳索、木匙、瓶盏日辰上、浴盆、梯、瓮加辰戌、小裁刀、水物，为丝、布帛天后加寅卯、大豆、糖武加亥，为燕窝、鱼鮳。

为姓孙、齐、谢、耿、聂、沐、漆、汪、任丑未加、姜未加、孔六合加、陈加卯、傅申加、冯午加，凡水偏傍、流曲之类。

神后阴私乗阴彩女乘后奸乘合，亡遗乘龙盗贼乗元鬼神言乘贵常。土公乘勾悲泣乘空浴盆乗蛇，见本季浴盆的事，燕乗雀，旦鼠乘虎，夜行人取类看。

太阴主阴私，天后主彩女。六合主奸淫，丙丁日男诱女，壬癸日女诱男。青龙主遗亡。元武主盗贼，壬癸日贼由水路，中必劳众；丙丁日陆路，势凶。天乙、太常供鬼神。勾陈主土公事。天空主悲泣。蛇临谓之浴盆煞，课传中见四时浴盆煞，又是壬癸，虎为浴盆，占小儿其凶甚矣。朱雀旦主燕，暮主鼠。虎主行人。

天将总论

十二天将天乙贵人为主居中，前有五位：一蛇、二雀、三合、四勾、五龙，此水、火、土之神在左方者。后有五位：一后、二阴、三元、四常、五虎，此金、水、土之神在右方者。

天空虽云后六位，有名而无物，缘贵人相对无物冲之，犹月杀之有月空，以遇之事皆可也。

以课之天盘起贵神之例， 地盘定顺逆之序：顺布者，则背天门；逆布者，则向地户。

凡壬课吉凶系于天将，五行虽各有所属，而用者专取天盘乘神决之。如贵人属土，若乘亥子则属水矣，生克皆以水论。

生日为吉，虽凶将亦为吉，克日为凶，虽吉将亦为凶，紧要不离“生”、“克”二字。吉将喜生扶，忌克制；凶将反此。更察乘神所加盘之神，生克、旺相休囚，喜则宜旺相，忌则宜休囚也。

又《顅旨经》曰：四课三传虽一定不易，十二神将如四时而运转无穷。人皆言青龙吉将，白虎凶神，太常多主饮馔，勾陈必至勾留，殊不知龙无鳞未上则伤身之害至，折角申酉上则斗讼之愆生；虎登山未上则秉权于阃外，衔牒申上则通信于道途；太常荷项子上而枷锁，勾陈捧印巳上而转职。似此之类，世所不知。又曰：十二天官在天应十二神，在地表十二分野，在歳为十二月，在人为十二经。

十二将释

贵人论

《天官书》曰：“天乙在紫微宫门外右星，天帝之神，主战斗。知人吉凶。”

《经》曰：“天乙阊阖门外，事天皇大帝，下遦十二辰，家于艮丑斗牛之次，执玉衡校量世间之事，乃壬式中天子也。”

天乙贵人，己丑土，吉将也。为神将之主，传顺吉，传逆凶，比和吉，不比和凶。

若贵人顺治，更与日干相生，虽遇前一蛇、前四勾，不为深害。逆治，虽前三合、前五龙，不为深喜；兼克日干，定主贵人嗔责。

顺治谓在天门之前，地戸之后；逆治谓在地户之前，天门之后。贵人顺逆，为吉凶之分。又看侍从之神，在吉则吉，在凶则凶，诸神将仿此。

贵神得地则贵，失地则贱，加小人之命则生殃，在君子之身则降福，爱龙常合，不立魁罡。在卯酉为关，子午为格；在日辰前则动，在后则宁。

贵人从十干分书治、暮治，独不居辰、戌之地。以辰为宰杀，戌为牢狱也；故贵人若临辰戌上者，则巳上起子，辰上起丑，卯上起寅，寅上起卯，丑上见辰，子上见巳，亥上见午，戍上见未，酉上见申，申上见酉，未上见戌，午上见亥，此谓“太乙起子逆后寻”也。

又云：“贵人临辰戌者，以冲为神，临辰冲申，临戌冲寅，乃天乙所临之位，诸将并随天乙顺逆、前后取之。”

又云：“贵神在丑，其十二神入家，则不治事。四仲则正冲，子午相冲，卯酉相冲；四孟则斜冲，辰申相冲，戌寅相冲，亥未相冲，丑巳相冲，而为井栏冲。”“移神换将”，此之谓也。

贵人空亡，忧喜皆不成。《经》所谓“当忧不忧，当喜不喜。两火一金，金被销烁；二水一火，火乃灭光。”如贵人乙丑金下临乙亥火，火欲克金，有水为救，虽有魁不为忧。若辛未土下临癸酉金，金土相生，吉兆。壬寅金下临甲辰火，火乃克金，得丙午水为救神，灾殃消散。十二天官以此推论此论纳音。

贵人出狱之法，天官以此推。

一日两贵，一贵当权，其一为帘羃贵人，科试占得，与日干相生，必得髙第。

凡谋事遇两贵人，宜于嘱托。太岁作贵人，不必入传，皆为救助。

凡占得贵人吉，惟不救病一说亦主病轻。

贵人临旺相气发用，及加日辰年命者，曰富贵卦。歳贵更用起月将者，曰龙德卦，皆主升迁，所求遂。

贵人临二八门，曰励德卦，利君子迁转与动移事，不利小人，主忧；身宅移动不宁。

贵人入狱，主君子烦燥不甯，凡谒贵遇入狱及励德，必阻滞，即相见亦欠利，或贵人自有忧烦。

贵人专主钱财、喜庆、诏命之事，君子拜命迁官，小人田宅财物。贵人在旺上主贵人官爵印信，相主贵人锡赐财物，休主贵人忧病，囚主贵人囚系，死主贵人死丧。

赋

天乙居中，后六前五。在子也解息，必嘱事于仆童。在丑也升堂，宜投书于公府。案几在寅，卜庭谒之无虞。登车在卯，知路诉为有补。辰戌懐怒兮，上妬下忧。巳午受生兮，君悦臣喜。移途在申兮，有干求之荣。列席在未兮，有酒食之美。亥还绦宫坦然安居，酉入私室不遑宁处。

子居北方幽隐地，故为房，贵临为解息。一云沐浴，又云主妇人病。

房前为堂，丑又为玉堂，投书进策，主贵人接引喜合。又云丑为夲家不治事，惟宜守旧。

寅宜谒见于家，卯宜诉讼于路。又云在卯为荷项，不利于进，主官求退。又为追魂使者，病凶。贵在卯酉，家宅迁移不宁。

巳午以火生土，谓之受赏。又在巳谓趋朝，在午谓乘轩，皆主进望、诏命、荐接、迁擢之喜；又云官讼遰行。

在辰戌，上欲害下，且怒且惧，主贵人不甯，有决罚之事，又入狱。

贵人下临未，太常主晏乐、小惠。

申白虎，主道路干求，一云有神像事；又主损财。

加酉与卯同，酉为日月入明之地，羣象私出之门，为阴私不明，关隔不通，或云主口舌疾病。

加戌与辰同。

加亥曰持笏，又为登天门，贵人顺治，诸煞被制，利于进取。

诗

天乙神中是贵人，利为干谒庆财因。君子拜官迁禄秩，小人争讼入公庭。旺相相生尊者召，死囚刑克忌官嗔。病名寒热头目痛，祟非凡鬼庙宗神。

类为官禄、文章、首饰、珍寳、榖麻、鳖、獬、牛，变异为水木之精，鳞角之物。色黄白，数八

螣蛇论

螣蛇在天事天乙为车骑都尉，雷部鞭驭之神，位居前一家，丁巳火旺六十日，凶将也。螣蛇为太乙，照则福生，过则祸生，凡事造衅发端者，此神也。既过之后，风火刀兵，大刼小盗，流灾凶旱，风水蟊贼，虫毒疾疫，多行暗道，私匿妇人，姙孕不明事。爱阴、虎、龙、玄、后，畏戍。

蛇主文字、虚誉、公信、小财、水火之交，其戾主火烛、惊恐、怪梦、火光、釡鸣、官司、口舌、血光事，应在丙、丁、巳、午日。

若旺相相生比和，则吉；休囚则转灾；空亡减半；披刑带杀，灾病立至。

蛇附旺相神，更相生者，主胎产与婚姻之喜，以其为阴私、血光之神也。在君子主威权之相，以其将厉车骑威武也。若附血忌，带刑煞，占胎必坠，当产即生。

蛇附旺相神，乃有气，占怪必生气之类；附死囚气，为死物，或有声无形。

占梦与见怪，先责螣蛇及阴神，日辰三传次之。凡蛇附火神居火乡，及值时下见火，决主火烛惊恐，不然有口舌公事。

求财蛇附财星旺相相生，必因贱货而得财，反此者主惊恐。凡蛇临日辰。占货必得下贱之物。

蛇旺主县官斗讼，相主亡财争讼，囚主囚系恐惧，休主疾病怪异，死主死丧惊恐。

赋

螣蛇怪异。掩目在亥，去难以消灾；盘龟在丑，祸淫而福善。生角在寅，露牙在酉，进用非讼，祸福两途。乘雾在午，飞空在巳，休祥不辨，皆主进望。入林兮在未，举歩可防；坠水兮在子，从心无患。卯当门，申衔劔，总是成灾；戌入墄，辰乘龙，并云释难。

蛇加亥曰掩目，不能伤人。一云发用主婢走，或失财。

丑为寺、龟、蛇、鉴、盘文，故主鉴降祸福。又云乃入穴自蔵之象，忧事自散。

寅变火，乃变化之地。旺则生角成龙而得时，利于进用；衰则失时，反为蜴蜥，以大为小。

在酉为克伤之地，故露齿，必主阴人灾疾，口舌怪异。

未木墓之地，为入林，主口舌官讼。

子，火絶之乡，为坠水，主凶灾不成。一云主惊疑、怪梦。

加卯曰当门，伤人口，门戸上不和。一云血光。

申金与将刑合内战，戌乃火库为睡床，故入墄忧散。

辰为龙庭，加辰曰自蟠，只可遰不可近。又蛇处辰宫，名为进化，凶怪皆消。一云主产妇、公事。

诗

前一螣蛇车骑尉，火神惊恐怪非安。君子居官忧失位，小人争斗病灾躔。旺相相生灾未发，死囚刑克祸连绵。病者四肢头目痛，水木神来作祟寃。

类为文华、金火、每物，变异为金火之精，于人为惊狂、妇人，或作荧惑小人。于祟水木土神，或不葬客鬼。于病为头目、四肢、痈肿、见血，于五榖为豆黍，于兽为蛇、蛟受，味甘美食物，色红赤，数四。

朱雀论

朱雀在天事天乙为羽林将军，在雷部行火，亦名招风神。位居前二家，丙午火，夏旺春相，凶将也。阴火寄于重离，阳极反阴，不足之神；又名飞火流金。爱虎、阴，畏后、空，不立亥、子、戍。

雀吉，得地主文章、印信、勑命、服色、王庭事；失地则凶，主火烛、焚煌、口舌、生病、公讼、文字、财物、损失马畜、灾伤等事。

若旺相，披刑带杀，为害必深，反此则浅。凡占公事，雀逆理；刑贼日干，官必嗔责；反此无害。

占科场与投献文策，雀不入传，亦须寻讨，最爱为岁、月建与月将并，不然与岁、月、日相合，带禄、附马、并德，加临生旺之地，文策必中；如被刑克及落空亡，无气，加临死絶，其文必不合格。又卦体三传并吉，亦不必以此断。

朱雀羽虫之长，文书、资讯、口舌、刑戮之神。其为印信亦分大小，或天戒，或朝廷公文，或行人私信。尝夏月见山蛇戏路中，占得丑雀附天喜临门戸发用，合主朝廷文字，不然则天惊也。当晚骤风雨，几旬而止。葢丑为太岁，为风伯、雨师，附天喜临门戸，果应天戒。又旬日中有御牓至。凡将惊动，仿此断之。

雀附火神，临火乡，并值火时占，决主火烛。尝正月己卯日占季卦，雀乘午火居南方，春得相气逆理，三传卯子午，四刑衡杀，当主火烛；幸课名伏吟，神杀不动，雀下贼日干，后不为灾。

朱雀开口法，主斗喧。正巳、二辰、三午、四未、五卯、六寅、七申、八酉、九丑、十子、十一戌、十二亥。

朱雀旺主县官口舌，相主钱财婚姻，死主死丧口舌，囚主囚禁，休主疾病，心腹、口窍不利。

赋

朱雀南方，文书可防。损翼在子，自伤灾难；掩目在丑，用静得昌。寅卯安巢，则迟滞沉溺；辰戌投网，则乖错遗亡。在申曰厉嘴，在午曰衔符，怪异经官语讼；在未名临坟，在亥名入水，悲哀且在鸡竢。官灾起，葢因夜噪在酉；音书至，都縡昼翔在巳。

雀火在子受克，故主自伤。又云有官印信。

在癸丑名破头，只宜安静。又云田土事起。

寅卯文书不动；又云寅安巢，主文字喜，遰信至。卯坐林，怨抑之象。

辰戌主文字失遗；又云主有信息、口舌、狱讼。

申为克伤，故曰厉嘴，主惊怪。又申主信音在途。

午为正司，故曰衔符，主讼狱。一云主婚姻。

木为火父母，在未是父母之墓，故名临坟，主悲哀之事。又在未为啄食，求财吉。

亥是火胞养，故名入水，宜守静，不宜献策。又云浴沐，主失财。

子云投江，主灾退。

酉为火克之地，于时在夜，主官非口舌，又主疾病。

巳为火进之地，于时在昼，主文字信息。又云在外髙遰。

诗

前二朱雀号羽林，灾殃霹雳火星辰。大人文卷忧察考，庻士妻财兢苦辛。旺气扶持情解释，衰空克制事逡巡。病伤心腹还发呕，瘥日宜看子午辰。

类为羽毛、文章，于人与蛇畧同，于祟呪咀、灶神，于病在心腹、上窍或见血、呕吐、阴肿，于五榖为果榖，于兽为飞禽、獐、马之类，变异为火气烧灼之属，色赤黒，数九。

六合论

六合在天为光禄大夫，雷部中雨师也。家乙卯木位，居前三，旺春三月、六乙日，吉将也。

六合乃和合之神，柔顺能通，委曲和合人事。位居东方，是青帝五阴之长女，职居辅弼，得地则文儒、九流之官，失地则暗昧、虚诈、僧道尼之类。爱龙、常，畏后、阴、虎、空，不利四仲。

六合主婚姻、喜庆、资讯、求望、交易、胎产、媒妁、牙保、阴私、财物、交契、木植、舟车之象。其戾主阴刑不明、先喜后忧、小人女子之过伤、失六畜之象。

又云：六合主门戸、道路、更改、变迁，凡六合乘旺相气，相生顺理，而入用传者的，主婚姻或胎产喜，阴私财物。若死囚刑克，则主财物口舌、阴人烦挠。

六合乘酉戌，多主奴婢走失。尝见鸦窥天井，占得六合乘戍临门，旬内果有奴走。以六合为天地之私门也。故占盗切忌六合入卦，以私门逃亡难获。

六合与天后同入传，谓之狡童佚女卦，占则人多不正，所为奸弊，兼妨有失。

六合附金，谓之内战，主阴私妇人、兄弟口舌；附土神谓之外战，事在外发，谋起议不安，宜暗求私祷。

六合不合，阴私相懐，酉卯子午也。

六合旺主赏赐迁职，相主嫁娶财礼，死主争财或死丧事，囚主婚姻囚系、阴私谋匿事，休主疾病阴私事。

赋

六合之神，婚姻嘉会。在亥为待命平和，在巳则不谐惊悖。在子反目兮，无礼之事；在酉私窜兮，不明之因。乘辂在寅，结发在申，从媒妁而成欢，皆主婚姻喜美；违礼在辰，亡羞在戌，因妄冒而加罪，皆主婚姻讼事。升堂在午，入室在卯，并为婚姻就已之占；纳采在未，丽妆在丑，总是婚姻欲成之例。

夫亥，木生之地，又为三合，故婚姻百事迪吉。

巳，金生之地，即为贼乡，故不吉。一云巳曰贽书，主信息见贵。

子卯相刑，恩中主怨，婚姻不成，夫妻不睦。又云持笏，宜慎灾病。

酉为私门，临之主男儿淫奔；又跣足，主不进。

在寅万事皆通，又云寅主出求吉。

在申一说为披发，才离病损。

辰戊为牢狱，又卯戌私合，故主奸淫冒罪。在辰一云持巾，主婚；戌一云登途。

午为正位，故升堂。一云主半遂；又云十月占，门戸小口不利。

卯为门戸，故入室，吉。又云小口灾。

未为三合，故纳采。丑为临金，故妆严。又云未为素服，丑为卧病。

诗

前三六合大夫位，和会婚姻吉兆扶。君子升迁増俸禄，小人饮食更欢娱。相生谋产多吉庆，受制奸窬用暗图。问疾阴阳心腹痛，丈人司命祭当蘶。

类为竹木、金石所伤之属，变异食盐、羽毛。于人为工巧、儿子，或术士，或仕宦，又为隐逸之士。于祟丈人、身命、丈人，一云土神。于疾阴阳不调，心腹虚。于五榖盐粟，于兽兎之类，味可食物，色光彩，数六。

勾陈论

勾陈在天为大将军，雷部中作唤云神。位居前四，家戊辰，土旺四季，凶将也。

勾陈乃宫中杀，职任将军。得地则上令兵威，失地则兵卒不利；持重威权，又为兵甲、守门之吏，大好争讼，多蓄二心。若伏丧带吊，则为不孝之神。一云左将军

爱玄、空，畏龙、后，不立四孟。

勾陈主兵戈、官讼、公事、印信、虎符、留连、皮革，或争田宅、土舎、财帛。占望信息，财帛出行，俱主留滞。其戾主病、蹇厄牵羐、财物损失，庶人得之如此，若官员见之乃为印绶，盛则吉，衰则凶也。

凡占讼，先以勾陈为主。如勾陈贼日，理难伸雪；日克勾陈，讼得理伸。又忌勾之阴神附蛇、鼠、雀，带杀克日者最凶。勾阴若作贵人生日上，得贵助为吉。亦要人行年上神不落空亡。

凡捕天贼，勾陈所乘神制玄武所乘神主获。勾陈临日干亦主获，反此不获。又勾陈所立之地制玄武所立之地，亦主贼败，或自首发。如玄武立申酉，而勾陈立巳午是也。占晴雨最宜勾陈入传临日辰、制玄武，决主天晴。占战斗亦以勾陈制玄武，准上断之。占宅墓勾陈乘旺气加墓宅者，主安亁不移；若休囚刑克，当主公事。

勾陈拔剑，主病患相伤。正月起巳逆行十二位。若与辰戍丑未交会，祸患连深；辰戍大凶，丑未口舌。又勾陈披刑带杀，灾咎即临。

勾陈旺主贵人战斗，相贵人争讼，死争死人财物，囚争讼禁锢，休争病人田宅。

赋

或逢勾陈发用，斗讼争官。吏过受钺，暗遭辱害。遭囚在寅兮，宜上书；捧印在巳兮，有改拜。临门在卯，家必不宁；被剈在酉，身遭决责。升堂在辰，有狱吏以牵躔；反目在午，因他人而累带。在未入驿，在戌下狱，往来语讼稽迟；在申趋戸，在亥褰衣，反复勾连改革。

勾陈主战斗，丑为明堂，封功决罪。又丑为斧钺，勾陈临之为受钺，主被凌辱。

子为暗室，故曰沉战，主有阴害。又云：丑曰入化，主口舌。子曰临官，主讼牵事变。一云，主财帛。

又说，丑未皆主酒食、田宅。

在寅受克，囚杖危身，宜上书进策。

巳为金生火盛，金投火为铸印。勾陈临之为捧印，以火旺土相也。故主迁升。

在卯为鬼克，又云入狱，故凶。主迁居、不利小口。

酉金故主刑责，又云病足难进。

辰为狱，加之故主狱吏勾连。

午为生地，故主惹累。一说，未入驿主吉，在戌又为佩劔凶。一说在申曰利河，吉；加亥宜求财。

诗

勾陈前四大将军，兵灾刑斗讼留连。君子掩逃擒盗贼，小人争妇竞田园。旺相相生犹合理，死囚刑克系迟延。病者肿痈寒热苦，祟在邱陵及主垣。

类

于人为丑妇，或军卒，或贫薄小人。于祟寃死之鬼，及门戸土垣鬼。于病心腹寒热，痈肿见血。于五榖为木实。于兽鱼、龙、水虫之属。变异为瓦石、金铁，若被损勾连罗网之类。色青黒，数五。

青龙论

青龙在天为左丞相，雷部中作甘雨之神。位居前五，家甲寅，木旺春三月，吉将也。青龙水木神也，东方青帝，九阳五所居，禄首甲寅之地，髙贵端雅，方正亷平，执生气，为辅弼大臣，得地则富贵尊崇，失地则财寳外耗。畏阴、虎，爱、后、合，不立申酉。

青龙主文字、财帛、舟车、林木、衣服、书契、官府、升迁、僧道、髙人、婚姻、喜庆、媒妁、胎产、宴会、果药之属。其戾主哭泣、病疾、公讼、失财、走畜、陷溺舟车。

凡占公事，虽以青龙为喜神，若披刑杀入卦，贼日干，却主凶，以其为杀神也。

凡新妇入门时，忌天后乘神克青龙，主损夫。

求财以青龙为主，要乘旺相气，临旺相乡，与日辰相生，或作三合、六合者吉，亦须入日辰、三传，不然亦为闲地，求财难矣。占婚姻、胎产同此。

又龙生命有财，克命退财。占盗贼忌龙入卦，以龙为万里之翼也。占行人亦主转往他方。占病龙入传，必因酒食；不然因会亲、情喜好得病。

占文官则视青龙，武官则视太常，与日和合者吉，反此者凶。太岁作龙常，必主迁转。

凡龙与煞并加日辰者，主喜庆中有斗杀。

龙开眼，主消灾。孟寅、仲酉、季戌是也。

龙旺主贵人迁官，相婚姻喜庆，死有死人财物，囚有囚人财物，休有故旧酒食。

赋

青龙财喜，多主亨通。伏陆在酉，允宜退守；蟠泥在丑，所谋未称。登魁在戌兮，小人争财；飞天在巳兮，君子欲动。乘云在寅，驱雷在卯，宜于营运，利进；摧角在申，无鳞在未，宜乎安静，动凶。午焚身，辰掩目，縡财有不测之忧；子入海，亥遦江，因动有非常之庆。

天魁小人也，故在戌主小人争财。一名御雨出入，多劳，主凶。在巳主炎盛，云行雨施，故曰飞龙，利于进谒。寅主徵召，又主子孙欢庆。卯又名戏水，才货重重。一说龙乘寅卯，多是求亲。龙乘寅卯加申酉，折足斗讼之象。未为木墓，辰为水墓，故曰无鳞。掩目在午，一云无毛，损才、忧官府，若妻有孕动摇即无虞。亥子俱主舟车、财帛之喜，亥又主婚姻；一说子乘龙合，女占必受皇恩。又曰“子午乘龙，妻妾懐孕，不然家蔵孕妇。

诗

前五青龙丞相位，酒食财钱婚礼仪。君子奏官迁遰职，小人财物送乡耆。旺相相生媒妁吉，死囚刑克是私通。病者沉热心肠疾，祟关司命且堪医。

类

于人为贵官、族、僧道、髙人；于祟司命；于病头目、心痛、四肢、寒热、痈肿；于五榖草木之精，可食之物；于兽龙、虎、豹、狸、猫之属；变异文章、羽毛、钱物、脯玺之类；又为棺椁、枷棒之类。色黄赤，数七。

天空论

天空在天为司直官，雷部中为黄埃尘雾之神。又为渴雨神。位居后六，家戊戌，土旺四季，凶将也。

天空乃阳土之神，燥灰之土，为中央最卑之位，列奴婢之行，为天地之杂气，作人间之诈神。得地则当直之吏，非多是少，妄起事谋；失地则奴辱婢舌，或显或雔，动无济物之心，静有妖氛之气。爱元、后，畏龙、合、阴、雀，不立四孟。

天空主奴婢、公吏、市井、小人、财帛、言约、私契，其戾主奴婢、口舌、脱空、不实、虚伪、巧诈、是非、毁败之事，以其为空亡寂灭之神，即空亡之类也。

若在辰戌丑未四宫，谓之天空闭，亦可以成小，不可成大事。其或顺理，旺气相生，主财帛喜，奴婢小人同心，更带财星及天喜者，必因小人获财也；不然因僧道获财，或因虚诈有功。

《花瓶记》曰：“天空安居，有言不虚。”尝夏占铸钟，天空附火发用，旺相相生，钟遂成，止有小衅。

占词讼，最爱天空发用，及终传，主讼解，谋不成。若求财物，又深忌之。

一说，加临日干旺相，主作营运行商。

占婚，天空发用及临日辰者，其家必有孤寡之人，不然更徙祖业。

占奴河魁，婢从魁，皆以天空为主星，要天空乘神与干支生合无克贼，则吉。不然，主逃走，更值魁罡，其仆不良。占行动，主道路卑贱相损。占赴试奏对，亦吉。天空乃奏书之神也。托人谋事最防虚诈。

占宅墓，若宅墓上见水神，或门户上见天空并者，必主水道垣墙壅塞，泥淤不便。宅墓者，宫音宅在未，墓在辰；商音宅在酉，墓在丑；角音宅在卯，墓在未；征音宅在午，墓在戍；羽音宅在子，墓在辰。惟年将其音相连，如天空戊戌土乃征音及商羽音；太常己未土，贵人己丑土，俱商音及角音。勾陈戊辰土，宫羽征音。凡占得年将，必主大小墓相连也。

天空见泪，哀声聒耳。六甲旬中居壬癸，地见壬癸也。

天空旺主贵人欺诈，相才物欺绐，死欺诈死人事，囚刑狱欺绐，休被人欺诈事

赋

天空司直，欺情诈弊。伏室在子，患生于妇女；居家在戌，事因于奴婢。侍侧在丑，诈尊长之言；趋进在未，起货财之利。受辱在巳，被制在寅，然自别其是非；识字在午，鼓舌在申，实难分其真伪。凶恶在辰，乘侮在卯，有暴客以欺侵。巧说在酉，诬词在亥，值奸人之谋计。

子为房室，故主阴人灾。又云溺水，主小人蹇塞。戌为奴婢本家，故主之。

在戌辰丑未俱名处机，主小事成合。

丑为贵人，故曰侍侧。

未为酒食，以戌刑未，故主诓赚得财。一云，主宿疾。

加寅一名犯牢，主公私口舌。

加巳，一云投絶，若发用主血痢之疾。

午为文明，故识字；申为舌辨，故鼔舌，情伪难测。

辰为恶杀，卯为门户，克伤故主暴客。酉为蔽匿，亥为口舌，二者皆主巧言奸诬。一说天空加酉奴婢走失、奸淫；加亥名濡冠，亦主小利遗失

诗

后六天空司直官，奸谋诡诈事多端。君子迁转防谗诳，俗辈孤单被欺瞒。比助相扶奴婢喜，刑伤不睦是非搀。疾关气胀疼胸脇，井竈为殃岂得安

类

于人丑妇、贫人，祟井竈及絶嗣鬼，于病脇腹中气并下痢，于五榖，于兽狼狗之属，又为印绶、金鐡、空虚之物，变异为虚臭恶物，色黄，数五。

白虎论

白虎在天为廷尉卿，雷部者霹雳之神。又为风伯，位居后五，家庚申，金旺秋三月，凶将也。

虎乃西方白帝金神，四炁阴柔之五女也。刚金専主权煞，九天元女下执法神也。貌若妇人，多与人为凶器、丧服，能损骨肉，亦为胎孕，多行暗道，好作阴私，浸淫浊滥，与后妇同好暗室，操行不良，职居大将。运得地则气雄威猛，失地则狼狈而凶。

冬至雹、冻、大风，夏主暴雷害物。

白虎主道路、资讯、兵戈、动众、威权、财帛、犬马、金银、寳物，其戾主孝服、哭泣、死丧、疾病、怪异、凶恶、杀伐、灾害、口舌、狱禁、斗閙、暗昧、血光、怨仇、惊恐、刑戮之事。披刑带杀，灾祸立至。

虎旺相相生及顺理者，亦作财物断之；不然因閙处得财。

凡占施大功，作大事，最要虎入课发用，其功立成，虎乃威权之将也。

占官爵亦阙要白虎，乃为威权，更带杀尤美，所谓“不刑则不发也”。

占病切忌白虎贼日，兼虎带杀贼日，斗魁作虎克日、克行年，虎阴克日辰年命，皆凶。最爱虎空，附徳神者吉。有白虎落空亡，或有徳与日相生，不损人惟，凶煞重亦，不能救；占公事，忌蛇、虎、克日干，以二将皆血光之神也。占墓宅，看白虎临何方，断其方有岩石、神庙之象。占行人以虎为准，初传立至，中传在途，末传失约未来。虎带丧吊加支，主家丧服，或外服入宅。传中见虎，须干有服人。

占天时，虎主大风。虎仰视凶恶之甚，治四孟是也。

虎遭擒免灾，太歳类合治寅午戌是也。

虎旺上主哭泣遭官事，相上遰使怨仇相争事，死病疾死丧事，囚血光沉沦狱讼事，休有疾病。

赋

白虎道路，官灾疾病。溺水亥子，望音书不至；焚身巳午，虽灾祸反昌。临门兮卯酉，伤折人口；伏野兮丑未，损失牛羊。登山在寅，掌生杀之柄；落穽在戌，脱桎梏之殃。衔牒在申，立可待其有喜；哸人在辰，终不见其为祥。

金到水沉溺，故望信不至。一云在亥主有孕妇。

巳午火克金，主反祸为福。一云虎乘魁罡加巳午主孝服，或干孝人事。

未伏穴难动，酉当路俱老幼疾病。丑未为田野，故损牛羊。又云，丑日直视有求望。一云防害/未亦名登山。主进用有权。滞中得速。虎登山主生财，人口有伤。一云，蛇虎临寅梁，折屋壊落；穽亦主反祸为福。一云在戌闭目，戌为白虎兮犬惊，乃正位为衔牒，主道途信通。又云，申酉俱争讼，辰凶恶，故哸人，主官灾刑戮，又名夜行，凶

诗

后五白虎廷尉宰，孝服疾病狱囚萦。君子失官流血恐，小人杀伤致身倾。旺相相生惟损失，死囚刑克虑沉溟。病者目头痈疽苦，祟犯伤鬼祭乃宁。

类

于人为病、人孝子，于祟兵死客鬼，于病痈肿、头目见血、忧惊，于五榖麦麻，于兽猿猴虎之属，又为金铜、铁阙之器，变异为劔伤形，色白，数七。

太常论

太常在天为太常卿，一云少府，雷部中养物之雨，淑气之风。位居后四，家己未，土旺四季各十八日，吉将也。

太常己未燥土，为四时之喜神，和八节之嘉会，动遵礼乐为司察之官，职在礼乐榖帛之权。得地则为衣物、财帛、田园、寳货，失地则退蔵屯剥，牙保、媒人。爱贵、合、后，畏蛇、空。

太常主文章、印绶、公裳、服饰、信息、交关、酒食、宴乐、绢帛、田地、五榖之属。其戾主乖违、失公私文字、窃盗、衣裳、哭泣、不美、公私、牢系。

占官最喜此将，终始见太常、天驿二马、印绶之卦，所求遂意。如传见河魁、太常，主两重印绶；葢河魁为印，太常为绶也。

占得太常发用，更临日辰门戸者，为印绶星动，君子遇之，决主印绶文字之喜。旺相相生，迁官转职，即小人亦主媒妁婚姻。休囚刑克，则财帛不安，货物不足。

太常被剥，百事消烁。春辰、夏酉、秋卯、冬巳是也。

太常旺主贵人财物，酒食婚礼喜事；相祠祀、衣裳、婚事；死諡赠、财帛、囚、县官、召命；休有病人、衣服、钱物，披刑带杀，其事速成。

赋

太常筵宴，酒食相奉。遭枷在子，必值决罚；侧目在寅，须遭佞谗。遗冠在卯也，财物损失。逆命在戍也，尊卑起讼。衔杯在申，受爵在丑，必进职而迁官。铸印在巳，捧觞在未，或徵召与喜庆。午乗轩，有改拜之恩。辰佩印，有再迁之命。亥为聘诏，上虽善而必虑下憎。酉作券书，始虽顺而堤防后竞。

子水旺，土囚，故名荷项，因酒食与人决罚。

寅木克土，故小人侧目加谗。

太常为衣冠，卯木克之，故遗失。戌一名入狱，故尊卑不和。

申为杯，丑为贵人，故衔杯而受爵。

巳为印，未为酒食，故铸印而捧觞。未又名列席，丑亦名列席，俱有资财之喜。

午为相地，故乘轩。辰土近巳，故佩印。辰一名枷项。

亥乃绦宫贵人之阙，上人喜，但未土克亥水，故虑下憎。

酉为秋分之故，劵出后必有竞也，主阴人喜，且防后争。

诗

后四官为太常卿，田园财帛彩鲜眀。君子迁官荣爵贵，小人媒嫂酒逢迎。旺相相生婚吉庆，死囚刑克失财惊。病者四肢头腹疾，祟縡新鬼可求亲

类

于人为贵人、贫妇；于祟司命，又新化鬼；于病四肢，头腹不寜；于五榖为麻，于兽为鴈羊之属，变异为金石、文华、耳目、毛发之类，味可食，形圆，色黄，数八。

玄武论

玄武在天为后军，一云又将军，雷部中为苦雨神。位居后三，家癸亥，水旺冬三月，凶将也。

玄武纯阴之水，倚乾辅坎，阴极之位，北方至阴之邪气也。能终万物，职将军。得地则御侮之官，专耗散之权；失地则奸盗贼害，不祥。抱不正之气，妖邪六穷之鬼气，当六甲之穷，位在四时之尽。爱龙、蛇、雀，畏空、勾，恶立魁罡。

玄武主聪明多智、文章巧伎、求望财物、干谒贵人。其戾主失脱、盗贼、奸诈、小人、女子、阴私、不明、走失、疾病、鬼魅、梦想、离别等事。

武主鬼扇，其为事多浮泛难成。武在江湖则主风云，在道路则主雨水。武与财星并，主财聚散，或亡失稽滞，少成多败。如其旺相相生，则主交易财物，或作牙侩断之。

凡占盗贼，须责元武之三传。先以元武为本传，次看元武之阴为苐二传，谓之盗神；而盗神有所生为蔵物潜居之处也。又须看盗神之阴，为苐三传。此三处神将相生，上得吉将，其贼难获；若三传神将相克有凶，当主败露；又看人年上神与日，克制元武者亦获。凡卦。忌武临日辰。或日辰作武。逆理克日辰者。俱防盗贼失脱，亦不宜与小人交易，恐有脱赚；不然其宅有阴人乘门戸不利也；如顺理，旺相相生，不在此限。

占走失人物，元武附德，更临日辰，逃归获。元武临门户，更直昴星者，必主失脱，官家当主牢狱走失；若直刑害，罪人自犯。元武横截、盗贼、兵伤，顺行亥子是也。《未明》又云：武并风伯雨师二神，必有盗贼。

元武旺主贵人遗失财物事，相系官失财事，死盗贼死亡事，囚盗贼囚系事，休亡失病人财物事。

赋

元武遗阴贼走失。散发在子，有捕盗之心。升堂在丑，有干求之意。爱寅兮入林而难寻，恶辰兮失路而自制。窥户在卯也，家有盗贼；反顾在巳也，虚见怖惊。在亥名伏蔵，则隐于深邃之乡；在未为不戒，则败于酒食之地。截路在午，拔劔在酉，懐恶反伤；折足在申，遭囚在戌，失势可得。

子曰过海，出入进退。丑曰立云，贼、失物、欺诈、干求。

在寅，一说和谐之地，不为灾。在辰主官事，一云魁罡乘武奴婢逃亡。

在巳，一云跣足，进身之象，有人举荐。未曰朝天，宜于贵。

亥主损官。

在午、酉，贼不宜攻。一云午为失劔，不为害。又曰：元武午未兮转职。

申主贼现形，又横劔，主害人。一说武乘玄子申，加卯酉，絶伤。

诗

后三玄武后将军，盗贼奸邪狱讼陈。君子奴逃车马失，常人家破户门淫。相生健旺伤财畜，互克衰絶丧系迍。病者患腰兼胀满，祟殃河伯溺潭神

类

于人盗贼，邪视，小人；于祟河伯、水神；一云厕鬼于病，心腹胀满；一云患腰，于五榖为豆，于兽狳猪之属，又为虫，于水中连鳞甲文章之物，变异为内虚女子之物，色黒，数四。

太阴论

太阴在天为御史大夫、中丞，又云天乙嫔妃彩女也，雷部中霜雪氷冻之神。位居后二，家辛酉，金旺秋三月，吉将也。

太阴乘金，西方白帝之少女，辅后宫，处人臣之位，有肃杀之权，严重有威貌。得地则正直无私，主台垣谏府、刑章典宪，操天下是非，故于人为信，气禀少阴，嫔媵之职；失地则为婢为妾，三十六怪之主。爱龙、常、后，畏雀、蛇、空，不立夘、午、子。

太阴主妇女、才帛、金银、钱物、阴私、喜庆、婚姻。其戾为阴私损失、谋事迟滞未成、遰信未至、病疾未痊。旺相相生，主阴人财喜，或为胎产；死囚刑克，阴小病患，及阴私舌口，婢弊不正之事。

占公讼，太阴入卦，与日相生者，宜首罪。占罪太阴入卦刑克者，主有神佛愿。

占盗贼切，忌太阴入卦或临日辰，主难获；天地之私门也。徐曰：“太阴六合来加日，冥福佐之登遰程。”

占墓宅，太阴入卦，所临之方断其有佛寺，及竒美好物名。

占婚，见太阴并酉、亥、未发用，加日辰，其女必不正，或神佛阻，妇人间阻。加日本克日，曰主淫乱。丙午日见之有财，太阴居申酉为拔劔，主阴。

太阴旺主嫁娶阴私事，相财物蔽匿，死阴私死丧，囚阴私囚禁，休巫医蔽匿事。

赋

太阴所为蔽匿，其来祸福不寜。垂帘在子，则妾妇相侮；守局在丑，则尊卑相蒙。被察在戍兮，忧怪异，小人诬谮；遭淫在辰兮，被乖争，勾连争讼。寅跌足，午脱巾，财物文书暗动；亥裸形，巳伏枕，口舌盗贼惊忧。闭戸在酉，看书在未，雅称士人之正；微行在卯，执正在申，偏宜君子之贞。

凡太阴所为，虽福亦是蔽匿之事。子为房，阴为妾，故垂帘相侮。丑尊贵之宅，阴加故尊卑相蒙，占婚当主贵人为事；一云主僧愿。戍天空之宅，小人之象，故防谮。辰主乖争，又为狱，故有讼；一云戌曰绣衣，主婚。辰曰理冠，求就；又云堕胎、损妇、跌足、财动。寅脱巾，文书动，其忧喜决于占时；又云午日披发懐忧，寅荣迁恩锡。金生水，在亥为裸体，日亥元武，酉金珠，主阴有盗贼；又孕病；又云孕喜。巳火克酉，为伏枕，阴人口舌。酉为正位，故闭戸；未为夏未迎秋，金将至，故看书。卯为门，太阴出之，主正直；申为临官，故为执政，四者皆君子则吉，小人凶也。一云酉主奴婢、疾病、出入、防忧；未主传书、欺诈、破失，又婚事。

诗

后二太阴内史丞，阴私蔽匿事相仍。君子罪名将出入，小人賘奸致忧惊。乗旺相生婚礼騰，逢衰刑克祀神徵。病者足疾腰伤损，有祟须祈竈有灵。

类

于人与天后同，或云贱妾；于祟女祥，并竈，及絶嗣鬼；于病心、腹、腰、脚损；于五榖为小麦，于兽鷄、雉、飞、鸟之属。又为金铁、刀针，变异为野外、水中物，色黄白，数六。

天后论

天后在天事天乙为后妃，雷部阴霖雾雨之神。位居前一，家壬子，水旺冬三月，吉将也。

天后六阴之极，北方黒帝之五女，处人臣之位，任用财物，为阴户之事。掌握后宫，配贵人，多柔顺，主迟滞，体天地之至位，作羣侯之慈母，得地则清真亷洁、髙贵尊崇，失地则淫滥奸邪、杂乱人伦。爱龙、常、贵、合，畏勾、空土神，不立四季。

天后主宫庭、阴私、喜庆、妇人、财物、婚姻、胎产与赏赦、庆贺、恩泽。其戾主帷簿不修，阴私不明，欺诈不实，口舌走失。

凡占后乘太岁加日、临门户，主恩赦之兆立至；更值三阳、三光尤准，占公事最宜见之；如不临门户，但入课传者，则主迟慢。

天后所乘神切忌下贼上，必有小人凌辱之事；葢后是皇后星，女弱之象，不宜为下所制也。

占婚，宜后与日相生，及三六合者成，反此不成。天后克日干，女贪，男不肯；日干克天后，男贪女，而女不肯。若卦传大吉，主先阻后成。

天后乘神可以定女子性情、容貌。天后乘马，命见解神，主阴人离别。后阴作玄，暗昧不明；后阴作虎，主妻病凶。罡为后加妇年，主堕胎。

天后阴申阳酉，主淫乱未明。一曰：天后多因占女人，忽逢土旺主灾损。若临午未并壬癸，万事十谋无一真。

天后旺主嫁娶酒食，相妇人阴私事，死主死丧财帛事，囚奸邪系事，休阴私疾病事。

赋

天后妇女，敝匿阴私。守闺在子，治事在亥，动止多宜。临门在卯，倚户在酉，奸淫不足。褰帷在戍，伏枕在午，非叹息则呻吟裸体。在巳毁妆，在辰不悲忧则羞辱。优遦闲暇，皆因理发在寅，修容在申。悚惧惊慌，縡为偷窥在丑，沭浴在未。

子宜静，亥宜动，又云子主贵人、婚礼、遰信、盗贼，亥主阴人病，占讼必狱。

卯酉为门户，主奸淫，家事不寜。

午为水胎，故伏枕，主孕病。

戍为狱，水受克，故褰衣，主失物讼事。

水淫于巳，故裸体奸淫之羞。

辰为牢狱，故毁妆，主遗失衣物，官讼。又云魁罡作后，家蔵恶疾阴人。一云在辰，婚产。

寅为毛发，水生木故理发。一云文书不决。申为容水生之地，故修容。一云奸私，寅亥合而丑近之，故偷窥主阴私。一云主婚礼。又云后乘丑加支为用，夜梦鬼交，未为衣服，水受克，故沭浴主妇人忧。又云阴后在小吉，主妇人婚。一云男进田宅。

诗

后一天后彩女嫔，惟须禁锢莫因循。君子迁官会宾客，小人陈仪议婚姻。旺相维持妻妾产，休囚伤害暗私淫。病成痢疾腰肢患，祟犯河官溺死神。

类

于人贵流妇人，于祟水神溺鬼，病阴阳不调，大小便不利，臓腑之疾。于五榖稻豆，于兽鼠蝠，又为女人用物，变异为金石草木之属，色白，数九。

六壬大全卷二终

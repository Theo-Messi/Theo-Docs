---
title: 易隐(卷四)
editLink: true
---

## 《易隐》易隐卷四

东粤游南子曹九锡 男横琴居士璿演

十人口

以五爻为用也。

五爻动，人口生灾。

五爻空，人口散失散亡也。

土旺，人口无多，主艰嗣也。

土动，其方主绝，而有继子。

土空，则有抱养子。

土持福静，只主单传也。

木旺，人财拔萃。

金旺，蚤发易彫。

如申金动者，必克子。

水旺，晚发悠久。

火旺，人口灾瘴。

木多无火，人丁耗损。

金多无土，夭折子孙。

火多无水，财源不聚。

土多无火，钱谷耗散。

水多无金，贫困无资。

火旺土衰，田园不失。

火多土旺，家业无穷也。

(管公口诀)。

五爻遇刑冲克害者，在子则小口灾。

在父则父母灾。

在兄则兄弟灾。

在财则妻妾奴婢灾。

在鬼则公姑灾也。

(俱分阴阳以别男女)。

五爻持父动，子孙灾。

子动，公姑灾。

兄动，妻妾奴婢灾。

财动父母灾。

鬼动，兄弟灾也，或子爻带鬼安静，被日辰冲并动者，即知人口有灾也。

要知何灾，以六神定之。

如鬼属土，则火生土，五月，或午日见灾。

土生申，则七月，或申日见灾。

又三六九十二月，与辰戌丑未日见灾也。

(金木水火仿此)。

五爻持鬼墓，家有病人。

鬼墓加虎杀动，克五爻者，目下家染瘟疫也。

太岁临五爻动，阳爻，阳人灾。

阴爻，阴人灾。

冲动，小口灾也(刑害克冲本命者凶)。

五爻持父动者无子，继有克过也。

六神，龙临五爻动入水土者，主少年谐婚，妇人孕育，庶民进财，官人得禄也。

龙入土，主进财喜。

入金主克妻，阴人灾。

入火，主父母虑子孙灾惊。

入巳火，主子孙不和也。

雀持五爻动，入火，主在官迁升，在家官灾也。

入水，阴人灾病。

入金主口舌，因得财起讼。

入土，有公门文书事。

入木，主得小利，家有不祥事，防之可免。

雀入鬼空动，家出师巫也。

勾持五爻动，入木，主退田产。

入金，病药无效，又主口舌。

入水，主脓血疥疮灾。

入火，主妇人齿痛。

入土主文书争讼。

带鬼，则人眷不宁也。

加三传，主田产十分，多勾连琐碎事也。

蛇持五爻动，入木主人口有灾，迁移不定。

入土主人口梦魇，家多妖怪，土杀为祸。

入火，主小口痘疹，兼汤火血光灾。

入水，主孕妇灾，防水厄。

入金，主女人卒暴，饮食中得病，家长目疾。

入福，主养外儿。

入财，必作经商也。

虎持五爻动，入火，不能为祸。

入金，主脚痛，刀斧血光，扑跌。

入水，不利小口，主瘟疫瘴。

入土，主宅母灾。

入木，主有横祸丧服血光事。

虎加鬼动，带丧门吊客死符病符，主疾病丧亡。

各随五爻之亲属，断之无差也。

白虎空动，决生死亡，得日辰福动来冲克，或止重病，免于倾命也。

武持五爻动，入水，主盗贼阴谋，小人侵侮，及水厄，六甲灾。

入火失财，入水产妇灾，及汤火之厄。

入金，阴人口舌，火土奴婢走失，病痛盗贼也。

(六神临世爻宅爻俱同断)。

论人口多少，但五爻阳男多，五爻阴女多。

生旺，丁多，衰死墓绝，丁少也。

四直生合者多，刑害克冲者少也。

如五爻旺相，而卦中六亲不全者，必亲丁寡而假丁众也。

欲知家有几人，大户，则将甲己子午九，乙庚丑未八，丙辛寅申七，丁壬卯酉六，戊癸辰戌五，巳亥常加四，先干后支数之。

小户，则将一水，二火，三木，四金，五土，之数推之，俱旺相加倍，休得本数，囚死减半言之也。

十一 家长

以五爻为用也，旺相，少年家长。

休囚，老年家长。

阳日阴爻，阴人家长。

阴日阳爻，阳人家长。

父化父，伯叔当家。

父化官外姓同居当家，或女婿当家。

父化兄，兄弟当家。

父化子，子侄当家。

父化财，阴人当家。

五爻空，无家主也。

世居五爻，当家蚤也。

八纯六冲，家长不和也。

十二 道路

以五爻螣蛇子孙为用也，从青龙财福方出入吉，从蛇虎兄鬼方出入，凶也。

五爻遇德贵禄马喜神喝散，与四直生合，道必利。

而丁畜茂盛 ，四时纳祉也。

遇亡劫破耗大杀持克，与四直刑害冲并，路不利，而丁畜消衰，八节迍蹇也。

带大杀并冲身世者，家长带疾也。

子加亡劫耗杀羊刃刑并身世者，必有孤孀带疾，或生浪荡之子也。

加虎杀克身世必白虎头上往来，主退人丁也。

持虎福，遇衰死墓 绝胎，必浪荡 无情，不利出入，丁畜消损也。

持龙福生合身世，必委曲有情，有来龙之脉也。

(出囊囊集)。

五爻火福空，宅主生灾。

木福空，宅母有痗。

水福空，人财进退。

金福空，阴人冤讼。

土福空，田土空张。

喝散值路，口舌潜消。

三杀值路，必产凶强。

道路逢囚，人亡可必。

太岁冲路，灾符竞起。

(出管公口诀)。

五爻子孙逢 合，或子动化子，与子下伏子者，俱有两路可进也。

福加龙，左来。

加虎右来。

雀前来，武后来，勾辰戌方来，蛇丑未方来也。

福加蛇必屈曲而来。

巽宫，东南来。

艮宫，东北来。

乾宫西北来。

坤宫，西南来。

坎离震兑宫，则南北东西来也。

福蛇遇六冲，必四路俱通也。

寅申巳亥冲，斜行路也。

子午卯酉冲，中心路也。

辰戌丑未冲，两肋路也。

五受刑，三曲路也。

五三合，盘旋路也。

合丁己，丁己路也。

日辰合五爻，穿心路也。

五冲身世爻，直来路也，加驿马，官塘路。

卯来合，草塞 路。

五临勾，圆转三叉路也。

旺相，新路，大路。

休囚旧路，小路。

衰败，败路。

绝乃断头路。

临鬼墓，近坟路。

逢长生鬼，乃古路也。

逢暗冲暗箭路也。

临土在艮，近山路。

临土在坤，田暗路也。

临金砖砌石铺路，或路傍有石也。

临木，路傍有树也。

临子水，路傍有汪洋之泒。

亥水，乃屈曲之流，水静。

与动逢合者，路傍有死水，或闸断之水。

动逢冲者，急水。

木动合水者，水上有木与桥也。

又子水加蛇动，路傍有阳沟。

亥水加蛇动，路傍有阴沟也。

五临旺父，遇日冲者，有骑路屋也。

福被日辰刑冲者，路破损也。

五合初爻水者，路傍有井也。

旺加龙父，上有井亭也。

五冲兄世，路冲门也。

五福加华盖，路傍有庙也。

五临父，路傍有正屋也。

临虎兄，路有灰堆。

虎金动合五，路傍有石碑。

临火鬼，路近化人坛也。

十三 栋梁

以六爻木父为用也。

阳为栋柱，阴为栋梁也。

加贵马龙德禄喜，与四直生合者，新创整齐也。

加虎杀破军午爻破碎与四直刑害克冲者，破败倾冲也。

(婎新剏亦当崩损墙篱屋(此处字：上面是尸下面是彡)同断)。

三木并见，(木宫木爻木合)，楼阁重重也。

三土并见，创造将兴而子亡也。

三金并见，中堂欲改而妻亡也。

三杀如逢，官符不免。

碓(三爻)冲栋宇，留子亡妻。

水见水者圯漏。

(卦水爻水或干支皆水)。

火见火者倾斜。

子旺动，则孕育麒麟。

鬼旺动，则音和琴瑟。

衰 水加财，去而不返。

旺火遇兄，求而得成。

火动屡见官符，木动再修栋宇。

(出管公口诀)。

父加蛇水动，栋下漏也。

父加蛇，带破碎杀动，与父下伏鬼，或六爻鬼空者，俱主梁栋崩摧也。

父下伏水鬼，栋必漏也。

木父加虎动，与日雀日虎，动冲木父者阴爻，栋蛀。

阳爻，柱蛀也。

父下伏土鬼，墩磉下有怪异也。

金鬼暗动，刑冲木父或蛇虎鬼暗动，来刑害克冲，或鬼伏六爻暗动者，主有魇魅在梁斗上也。

(用邹道岸法推之极验)。

日辰带兄来冲，主风雨摧倒也。

木鬼冲动六爻父母去刑克世身，或六爻木父化鬼刑害身世者，俱有折梁倾压之患也。

父临死绝者，宜增梁换柱改接也。

六爻空土合木，用茆接屋也。

父下伏火鬼暗动，与雀鬼加天火，独火天烛杀，动来克冲六爻，及身世者，有火灾也。

(动已往静将来)。

初克六爻，冲门有井，或空地也。

二克六爻，栋下作灶不安也，五克六爻，香火高搁，或栋下有路也。

四冲六爻，栋下有门，不吉也。

勾加木父，栋梁 多节也。

六临勾土，梁有污泥也。

六金旺动，梁上有铜环也。

金冲木父，梁柱有刀斧痕也。

火冲木父，有火伤痕也。

木父衰败逢冲，栋梁欲折也。

旺相逢冲，栋柱有眼也。

临龙福，梁上画藻也。

金官衰，梁有宝钞也。

火福加蛇，梁上有各富也。

卯木动来合，梁上有稻秧也。

木蛇带福禄，上有福禄字也。

虎加喜动，上有蟢窠也。

雀土旺动上有燕巢也。

光影杀带蛇入巳动，梁上见蛇也。

龙加金动逢日冲栋有虚声也。

木龙鬼逢破，有云梯在上为崇也。

十四 墙垣

以六爻土兄为用也，旺相者坚固，死绝者倾圯。

墓胎者低下被刑害克破者，崩倒也。

勾逢六合，四围周匝也。

日辰动克土兄所克之方有缺。

(按支神断之)。

三爻冲六，主墙有一缺出入，走失奴婢也。

又床克墙垣孤辰少子也。

(三为床爻)土鬼动冲六爻兄弟，去刑害克破身世，或六爻土兄动化鬼伤身世，或身世持兄弟动化土鬼回头来克者，俱防墙壁倾压之祸也。

土旺加勾，泥墙也。

金旺加虎，石萧墙也。

土旺加虎，砖墙也。

己虎旺，粉墙或画麒麟也。

虎土旺合门爻，照墙也。

虎土旺，壁画虎。

龙土旺，壁画龙。

土加禄，壁画鹿。

酉虎旺，画鹤。

酉雀旺，画凤与孔雀也。

雀带喜，画鹊。

酉加勾，画鹰。

木加武，画松柏也。

龙父旺，壁上题诗也。

土兄空逢冲，四边无墙也。

土鬼加蛇暗动，匠人魇镇也。

十五 篱落

以六爻木兄为用也。

旺新衰旧。

冲则破暴，胎则低也。

衰加破军，破碎杀动者，籵篱破损也。

兄下伏兄，离坚固也。

兄下伏财，木蓊郁也。

兄下伏子，篁竹茂也。

兄下伏鬼，多罅隙也。

十六 屋守

以六爻木鬼为用也。

鬼下伏子，与木下伏金鬼，或伏鬼空亡者，俱主屋(此处之字，上尸下彡)颓落也。

火雀鬼与金鬼福动者，屋(此处之字，上尸下彡)必草苫盖也。

十七 明堂

以间爻为用也。

旺相，宽阔。

休囚，狭窄。

空绝，无明堂。

旺加官贵，为甬道也。

合逢冲散，明堂两开也。

龙福旺相，开爽洁净也。

金虎旺，石铺也。

土虎旺，砖砌也。

木财旺相，庭栽花卉也。

癸亥旺动，庭养金鱼也。

壬午旺动，庭养麋鹿也。

加玄武咸池垢秽不净也。

十八 窗户

以间爻木子为用也。

木子旺动，与父下伏木子，及爻动化木子者，俱明窗净户也。

衰则旧，冲则破，空绝则无户也，合处逢冲者，户楞不全也。

十九 巷

二爻为宅，以穿二爻者为巷也。

寅巳相害左一巷。

申亥相害，右一巷。

午害丑，未害子，宅中有穿心巷。

戌害酉，亦右巷也。

二十 仓廒

以伏父下，与财化财，财化父者，必营仓库也。

又财加龙，临庚申、丁酉、癸酉相生有气，为仓廒。

动变则非也。

二十一 比邻

管公以初爻六爻为邻也。

初爻六爻值空者，即知此处无邻也。

(如遇卦初爻子木空北无邻，若六爻戌土空西北无邻，余仿此)。

耶律先生以世爻为主。

如世属子水，午动来冲，前邻凌我。

日子来并，后户助侵也。

(旺比则助逢刑则侵)。

酉金来生，西舍绸缪。

卯木未刑，东家嫉妒。

己巳为墓绝之乡，观面无情。

未申为生养之地，姻亲可托。

又(与子为三合未与子为六害不可与己丑同论)丑动为合，寅动为泄，东北之淑慝攸分。

戌兴则克，亥兴则和，酉北之疏密已判。

(余仿此)旺相者富，休囚者贫。

木遇虎而罄废。

金加雀而散逃。

水逢勾则衰败。

土临龙而凋零。

火若遭玄，先炎后寂。

龙旺则邻家闹热。

龙空则败宅重新。

四直土木遇勾雀，邻家万户。

蛇虎休空逢金鬼，只火孤烟。

带禄马官贵者，仕宦。

加财福禄喜者，富豪。

加龙德者忠厚。

值虎杀者，凶狂。

玄武咸池同位，淫乱之家。

兄鬼四废并临，荒凉之室。

玄武动加天贼，邻有穿窬。

天烛动克内世，火沿我宅也。

二十二 坟墓

管公口诀，以世爻为主。

世上一爻为祖墓，祖上一爻为曾祖坟，曾祖上一爻为高祖墓。

世下一爻为父母坟，父母下一爻为兄弟坟。

生合世爻者吉，刑冲克害世爻者凶。

六兽静来生合穴者吉，动来冲克穴者凶。

坟爻带月虎月勾空动者，绝也。

木加龙，下代兴隆。

金见虎，出入强暴。

水加龙，职在当朝。

虎加福，当居山野。

合中再合，水绕沙回。

空动又冲，气飞风播。

水鬼动，奇形怪穴。

木父动，蹊路绕山。

火见金而岩岩出现。

水合火而水水相朝。

木空，有死木也。

木旺，有大木盖坟也。

木见，木休囚，有亭破多年也。

金动，有白石也。

水囚，水法破裂也。

金见金临玄武，傍有岩泉也。

土见土有横路交加也。

水冲克刑害，坟有斜水相冲也。

坟爻逢 官贵禄马者，发贵。

逢财福德禄生气旺相者，发富。

逢 空休死败及四直刑冲克害者，出贫贱。

逢 孤辰华盖羊刃者，出僧道。

逢旺福，发丁。

福逢刑害克冲，出子孙不肖，且多残疾。

福逢空绝者，绝也。

坟爻属木，下一爻又是木者，坟下有小坟。

主阴人腹灾杂症，幼口惊嗷，年月小祈小祷不绝也。

坟爻属水，下一爻又是水者，主穴下有水，出恶毒妇人淋漓产伤，幼口失水也。

坟爻属金，下一爻又是金者，主穴下有石，远年雷伤，目下(此处之字上疒下去)症，祖宗牌位破裂，有人发肺瘫而死也。

坟爻属土，下一爻又是土者，主横路交加，出大腹胖体人，后有虫亡水死，日伤者，不死亦有争田夺地之官符也。

坟爻属火，下一爻又是火者，主加遭回禄，出忤逆妇人为非，子孙横暴，刀伤人命之事也。

又凡穴爻受伤者，以八卦定其何方受伤，以五行定其何物所伤，以六亲定其被何人伤也。

若问子孙何房盛衰，何房发，何房绝者，但以坟爻为主也。

坟上一爻为长房，坟爻为次房，坟下一爻为三房，坟上二爻为四房，坟下二爻为五房，坟上三爻为六房也。

上下轮飞，切勿错乱。

看其盛衰发绝，如坟爻旺上下二爻衰，则中房发达。

坟上一爻旺，长房兴。

坟下一爻旺，三房兴。

若见外爻旺，则四五六房发达也。

(杂见易学空青管公口诀)

迁移占

游南子曰，人之移居，或避凶而趋吉，或舍旧而图新，凡以求其吉康也。

尽有迁徙之后，祯祥未观，而灾祸荐臻者，乃聚族而悔去之不如守也。

然而晚矣，故不可不慎厥始也。

鬼谷分爻

省道 山林

州府

县郭

场镇

市井

乡村

凡分官旺相。

带财福龙喜，遇四直生合者，即知此地吉利，可移居也。

若临空死墓绝胎，带兄鬼蛇虎勾雀武动，遇四直刑害克冲者，即知此地不宜居也。

论吉凶

未住者以外卦五爻为宅，内卦二爻为人也。

外卦旺相者吉，胎没次之，死囚休废者凶也。

内卦旺相者，不宜迁，胎没可守，死囚休废者，宜逃移也。

人克宅可迁。

宅克人，不可迁。

人宅俱旺，去住皆安。

人宅皆空，去住皆凶也。

又世克应，新不如旧，应克世旧不如新。

世应生合比和，可迁可守。

世应俱空，新旧皆凶也。

龙值财福临宅旺动者，宜迁。

蛇虎雀勾武兄，鬼临宅动者，宜守也。

卦逢六冲，与八纯，游魂，及世居五爻者，宜迁也。

卦逢六合归魂与六爻安静，六爻乱动者，俱宜守也。

二爻世爻动，化财福生旺合扶者，迁吉。

化兄鬼金死墓绝胎，及刑害克冲者迁凶也。

卦冲化合，迁后吉也。

卦合化冲，迁居不稳也。

卦旺化衰者凶，卦衰化旺者吉。

(内卦)。

世空动者，迁移未决也。

世墓胎者，欲迁未能也。

世动逢 合者，欲移被阻也。

世动逢冲者，欲移又止也。

游魂化归魂者，未迁则犹豫两端，已迁则怀旧不置也。

附断例

庚寅年戊寅月甲寅旬癸亥日，占迁移，得夬之大过。

世居酉福，正西吉也。

火能克金，南方大忌。

鬼临寅上，东北莫居。

土虽生金，终嫌兄弟。

况丑为世墓，戌为世害，西北东北，尤不宜居。

北虽财方，化兄受克，总不吉也。

庚寅年庚辰月甲寅旬丁巳日，占迁移，得豫之小过。

木来克世，不利东迁。

土赖火生，宜居巳上。

岂知土绝在巳，东南不宜。

戌财刑未，西北难居。

鬼在申方，西南尤忌。

止喜福居午上，宜徙正南也。

树艺占

游南子曰，占树艺五谷者，先观天时，次察田亩，而后考人事之勤怠，和苗之旺衰 ，与收成之丰歉，而树艺之占备矣。

一 天时

木鬼旺动克世者，涝也。

火鬼旺动克世者，旱也。

水鬼化火鬼，火鬼化水鬼者，旱涝不常也。

水火生合世者，雨昫若时也。

木官旺动克世者，和遭风败也。

木鬼化水鬼，水鬼化木鬼者，风潮不一也。

金官旺动克世者，蝗灾也。

土鬼旺动克世者，天多阴晦，水旱不调也。

卦 无水，或水爻空墓绝胎者，旱也。

卦无火，或火爻空墓绝胎者，涝也。

六爻纯阴不生，纯阳不长也。

阴阳相半者，丰年也。

太岁临龙喜财福出现，旺动生合世者，年丰。

太岁临虎杀兄鬼，冲克刑害世者，年饥也。

(占年以太岁为主)。

世持龙喜财福旺相，与木财旺静持世者，丰年也。

世临岁破月破者，无收也。

财临二耗动者，半收也。

财福化空者，谷多秕也。

凡五行临鬼动，带大杀者无收，带喜神者，半收也。

鬼动逢空墓绝胎及受刑害克冲者，无害也。

二 田亩

世为田，父母为田，应为天也。

父持世，己田也。

应父生合世者，佃人田也。

世下伏兄，或世动化兄，或父化兄兄化父者，与人合田也。

世上化鬼，与世父化鬼者，官田也。

月日动爻冲世父者，有人争田也。

世合逢冲，一田两分。

世冲逢合，两田合一。

世动逢合，人争不去也。

世父旺相者田阔。

休囚者，窄狭。

临财福旺相者，田肥。

临兄鬼休囚者，田瘠。

金旺，田多石。

土旺田高。

水旺，田低下。

火旺，沙田。

水旺动，田畔有禽。

卯木旺田多蒿菜也。

丑动来冲克，牛扰田。

未动来冲克，羊蹊田。

子动来冲克，田鼠伤。

酉旺动者，多田鸡。

世父受刑害克者，田塍被侵也。

欲知田之形状，世父属子，两尖中阔。

属亥，水曲田湾。

属寅，形如鼓，或有树绕。

卯，则两田相连。

巳，则形如靴脚。

午，则前大后尖。

申，则两尖中阔。

酉，则形如响板。

辰，高。

戌，横。

未，长。

丑，前狭后阔也。

武克雀者，后高前低。

龙克虎者，左高右低。

勾蛇生旺者，中凸四低。

勾蛇休死受伤者，中凹四高。

龙旺虎衰者，东高西低。

雀旺武衰者，前高后低。

勾蛇持鬼墓者，田中有坟。

雀武龙虎持鬼墓者，前后左右有坟也。

欲知田之亩数，则以甲己子午九，乙庚丑未八，丙辛寅申七，丁壬卯酉六，戊癸辰戌五，巳亥常 加四之数取之。

如世值甲子爻，则二九一十八亩。

旺相加倍，休如数，囚死减半也。

如世空，则取父母爻定之。

三 人事稼穑丰歉

田夫　晚禾　　　　水

收成　早禾　　　　天

秋苗　大麦　豆　　牛

夏苗　小麦　棉花　人工

苗秧

谷种

初爻临鬼，种不树，或不出。

逢 空，则无种也。

二爻临鬼，秧揭伤，或再种。

逢空，则秧少也。

三爻临鬼，夏苗损，难耘，加虎动工人病。

逢 空，则无人工，或人力不到，而苗损也，又棉花小麦损也。

四爻临鬼，秋苗损，牛有灾，鬼化鬼，或兄化鬼，乃与人合，牛不便工作也。

逢空，则缺壅料，或无牛，又莣与大麦损也。

五爻临鬼，天意不顺，难收割。

逢空，谷多秕无实，又早禾伤也。

六爻临鬼，田夫灾病，非水灾，则水缺。

逢空，无家主，又晚禾伤也。

(玉灵经，以甲乙为种，丙丁为秧，戊己为田，庚辛为秋收，壬癸为冬藏)。

又子孙为苗禾，财为谷，兄为耗神，鬼为灾神。

父母动，耘耔费力。

财化鬼者，无收。

鬼化财者，宜晚种。

财龙内动，宜早栽。

财龙外动，宜迟种。

蛇生武动者，宜速锄。

龙合虎冲者，后有灾。

雀虎世动，与应加雀虎动克世者，蝗灾也。

(金鬼持世亦然)。

武鬼动克世者，未获，防人偷窃。

已刈只可输粮也。

世持勾土动克应者，水少也。

财临二耗动者半收也。

鬼现动者，宜还神愿也。

育蚕占

游南子曰，蚕桑之务，女红任之，故先观蚕妇之宜蚕不宜蚕，而后推蚕命之吉凶，蚕命吉矣，则夫种也，苗也，在筐与上簇，结而为茧，缕而为丝，孰利孰害，又宜次第而推也，然而桑叶之贵贱，尤不可以不占焉。

一 蚕妇

外卦与应爻，蚕也。

内卦与世爻，蚕妇也。

内外世应生合比和者，吉也。

刑害克冲者，凶也。

蚕妇本命与巳午蚕命及应爻相冲者凶也。

世命持龙喜财福生眊，无刑害克冲者吉。

四直与动爻，带龙喜财福动来生合世命者吉。

鬼临应，蚕损。

鬼持克世，蚕妇病，宜祈祷。

世鬼空衰，则蚕妇损也。

内卦世爻旺者，人多。

外卦应爻旺者，蚕多也。

二 蚕命

巳午二爻，及子孙为蚕命也。

命爻上卦者吉，旺动带龙喜财福者吉，四直与动爻带龙喜财福生合命爻者吉。

刑害鬼冲命爻者，凶也。

命爻临耗杀兄鬼值空死墓绝者，凶也。

卦身值四五月者，吉也。

三 蚕事始终利害

鬼谷分爻

(此处之字上爾下虫)

簇

筐

叶 人

苗

种

分爻旺相，带龙喜财福者吉。

遇死墓绝空或受刑害克冲，或带耗杀动者，凶也。

初爻临鬼，子不出，逢空，无蚕子。

二爻临鬼，苗受殃，逢空，苗耗失。

三爻临鬼，叶贵，蚕娘病，逢空，叶少乏人力。

四爻临鬼，筐上损。

水鬼，湿死也。

子水鬼，鼠耗也。

金鬼，吃叶多白僵也。

木鬼，三眠伤。

火鬼，头黄不生壳。

土鬼蚕沙热蒸，多黄肿也。

四爻逢空，筐不足也。

五爻临鬼，上簇损，逢空，簇上暗耗也。

六爻临鬼，蚕丝薄，逢空，缕不出也。

(玉灵经，以龙为一眠，雀为二眠，勾为三眠，蛇为四眠，玄武为丝，白虎为茧)。

龙鬼旺动者，孕育皷歌妨也。

雀鬼旺动者，喧打争闹妨也。

加天火，天烛，独火杀，防回禄也。

勾鬼旺动者，起造动土，妨蚕黄肿也。

勾财旺，黄(此处之字上爾下虫)多也。

蛇鬼旺动者，惊吓妨。

蛇入水，蚕受寒，难缕丝也。

虎鬼旺动者，丧家妨，蚕白僵也。

武鬼旺动者，秽气触也。

加咸池，女人秽压，蚕多水湿也。

鬼动而子丝不受伤者，祈祷有收也。

鬼空鬼无者，吉也。

鬼化财福者，倍利也。

鬼化兄者，半收也。

鬼化父者，晚丝吉也。

父安静者，吉也。

财伏鬼下，鬼伏财下者，损也。

财加二耗动，与财伏父下旺相者，半收也。

月日值财者，倍利也。

四 叶价

以火为用也。

叶乃受财取用，故财逢 木火则贵，逢水金土则贱也。

财旺生克世者贵，财衰受世克者贱也。

财值火者价日增，值水者价日减。

财逢 生旺日，价必高。

财逢空败死墓绝胎，价必轻。

财化兄鬼，子化父者，价前重而后轻。

财化子，鬼化财者，价前轻而后重。

内财旺而外财衰，正卦有财，而变卦无财者，他乡贱而迟买价轻也。

内财衰，而外财旺，正卦无财，而变卦有财者，本处贱，而先买价轻也。

鬼谷分爻

马　　　主人

牛　　　人力

羊　　　马牛

猪　　　水草

猫犬　　犁鞍

鸡鹅鸭　栏厩

游南子曰，凡占六畜产者，以本命所属以为用。

如牛用丑，马用午，猪用亥，羊用未，狗用戌，猫用寅，鸡用酉，是也。

如卦无生肖爻，则有伏神，若伏神又无者，则取分宫断之。

如远年之畜，即以乾马，坤牛，坎豕，艮狗，巽鸡，兑羊，之类推之也。

凡用爻与分宫得其冲与动爻带吉神，来生合者吉，带凶杀来刑害克冲者凶也。

持财福生旺者吉，持兄鬼休囚者灾也。

财福加二耗动者，有益有损也。

虎加鬼杀，逢刑害克冲者，前损后益也。

父动者，宜改栈。

父化父者，频易主也。

兄乱动者失群。

子化鬼者，偷去。

鬼化子者，窃来。

财化鬼者，无利息也。

子临刑害者赢瘦。

金官动值者，啮人。

雀官动值者，招讼。

武官动值者，走失。

勾官动值者，灾病。

蛇官动值者，作怪。

虎官动值者，狸虎伤也。

龙福旺持者，盛也。

刑刀及刀砧杀动值者，必屠宰也。

四直胎养动，来生合者，旺盛 。

来刑害克冲者，衰死也。

福临胎爻生旺者，必怀胎抱卵也。

临空死墓绝者，病死也。

卦六合，可畜。

六冲不可畜也。

合逢冲，畜不久也。

动带吉神，畜驯良。

动逢凶煞者，顽劣。

旺则肥，而衰则瘦也。

动加劫杀，多羯牛，羯羊，羯鸡。

猫善捕鼠，猪方剦，犬马狠劣也。

财福生世命者得利，财福化空破死绝者折本，休空者无，旺空者病，鬼空者伤也。

寅克丑未戌者，虎伤牛羊犬。

戌克二爻，犬伤猫。

寅克初爻，猫狸伤鸡鹅鸭。

巳克酉，蛇伤鸡也。

值四墓，老畜。

生旺，方壮。

胎养，小畜也。

兄化兄，与人合养也。

值阳者，多雄牡。

值阴者，多雌牝也。

金鬼空动，非时夜鸣。

木鬼败肚，木鬼脚伤。

土鬼时瘴。

火鬼喘热疮疽也。

父官衰绝有制者，病可医也。

管公口诀云。

虎加丑逢月杀，牛畜遭殃。

蛇加午遇日杀，马畜当灾。

月杀加寅伤牛位(五爻)，牛惧虎殃。

日杀加寅伤马位(六爻)马惊虎难。

又虎动鸭难养，蛇动猪难养也。

淳风云占马，看乘人本命。

占猪看内助本命，占牛羊犬猫鸡鹅鸭俱看主人本命。

与六畜爻生合吉，刑冲克害者，凶也。

困颐噬嗑明夷，猪羊鸡犬 所忌也。

遇鬼煞动者，必宰割也。

得龙动救助，亦尫赢也。

泰益咸需谦剥坎离大过无妄，牛马所忌也。

遇鬼杀动者，必宰剥也。

得中孚大壮夬者，吉也。

又别六畜之颜色，用爻所临为本色也。

龙与武，黑也。

雀勾蛇，黄也。

虎，白也。

安静无冲破生克者，一色也。

动爻来生克者，杂色也。

如用临玄武，被虎动来生克者，黑白相间也。

武旺黑多，虎旺白多，衰旺相均，则黑白半也。

再加勾来生克，则黑白黄色相间，乃玳瑁斑也。

虎在乾宫来生克，头白也。

虎在坤，腹白。

虎在坎，耳白。

虎在离，目白。

虎在兑，口尾白。

虎在艮，前足与背鼻白。

虎在震，后足白。

虎在巽，腰白也(余仿此)。

又有六畜走失者，但看生肖爻，与子孙爻。

空绝者，难寻。

胎墓者，关拦住也。

带生气者，尚活。

带死气，及刀砧杀者，必烹宰也。

但从用爻生旺方隅寻之，可见，或至用爻生用日时可得也。

附断例

庚寅年辛巳月甲辰旬戊申日占六畜。

得蒙之师卦。

子孙持世，又投长生于申日，但嫌太岁寅木动来克世，喜其为旬空日绝，变出酉财克之，不能为害，故许十分之利也。

以本命生肖爻推之，寅为猫，正值旬空，惟上九爻动出，不为空，临太岁父母，又居阳爻，主其家有一大雄猫，喜走人家，化出财来克之，不能捕鼠也。

戌为犬，临福德持世，伏下是财，又长生于申，更属阴爻，知有母狗，多生育而吉也。

午为马，临兄弟爻，又嫌亥鬼伏其下，火绝子亥，主无马也，或有马而病死也。

亥为猪，临白虎官鬼伏兄弟下，值日刑月破，主瘟死也。

未为羊，伏官鬼下，此戌刑之，主不吉。

丑为牛，临子孙，又伏子孙之下，更值申日长生，主有子母牛也。

酉为鸡，属妻财伏世下，飞神生之，巳月长生，申日邦扶，主种类繁衍，惟鹅鸭分宫在初爻，既犯旬空，又绝于申日，畜之断不利也。

纳奴婢占

游南子曰，纳婢仆者，将以得其力也，故先问其人之贤否，次观其心之服否，再推其人之事我，有始有卒否，而后占今日之事之成与否也。

一 贤否

读书皆以财为用，卦无财则取伏财。

如伏下，又无财，则取应爻为用也(管公以子孙为奴，妻财为婢)。

用爻生旺带龙喜德合者，贤也。

四直动爻生合用爻者贤也。

用临死墓绝胎破者，劣也。

逢四直动爻刑害克冲者，劣也。

临龙和牙秀气，工巧晓能也。

临雀多言，喜生是非也。

加勾迟钝带吉，有规矩，入土则遇痴也。

加蛇多心机，虚浮少诚实也。

加虎性强，好勇斗狠也。

加武奴则阴谋诡谲，婢多暧昧阴私。

加咸池，必淫邪无度也。

用爻持空化空者，少诚实而懈懒也。

财伏父下或化父者，伶俐学好，为人厚重，能书算也。

财伏子下，或化子者，性善不损物，好打扮也。

财伏兄下，或化兄者，貌丑性贪淫，好赌也。

财伏鬼下，或化鬼者，性酷烈带疾也。

财伏财下，或化财者貌美，性安和有材识，能掌管财帛也。

财下伏鬼者，有疾也，财下伏父者寿促，财下伏兄者，多灾，财下伏子者，好善不猜忌也。

二 协助有终否

外卦生合内卦，应爻财爻生合世身者，得其力也。

外卦与应爻财爻，刑害克冲内卦及世身者，难服其心也。

世克用者，服我使也。

世生用者，蒙主眷也。

世合用者，得主心也。

用空破者无能。

用动冲者，心变也。

卦值游魂用动者，有去志也。

卦逢六合用静者，无贰心也。

卦值六冲用动者，情意离也。

合逢冲者，先服后变也。

冲化合者，先变后服也。

用加马动者，欲逋逃也。

加玄武窃物而逃也。

更带咸池，拐婢随奴而逃也。

财加武动化兄者，防阴私也。

财加龙动化福者，堪付讬也。

三 讨奴婢成否

世应两空者，不成。

世应空合者，虚约也。

财生合世，而日辰合财者，有人争讨也。

应财动生合世，而月日与动爻冲应冲财者，被人破也。

应财动生合世，或带退悔杀，或化退神者，初尤而后欲也。

间爻兄鬼两动者，牙人作崇也。

间动伤世者，牙人局骗也。

鬼兄空动者，卖主争财也。

六爻乱动者，多变更也。

六爻安静者，无欺诈也。

父化兄者，虚契。

父化父者，改契也。

父空绝者，无人执笔也。

父化胎墓 者，押契不发也。

脱祸占

游南子曰，人之占脱祸也，惟其有所歉也，是以有所疑，疑者宜示之以信，则必先告以祸之所由起，而后徐谕之曰，若可脱也，若不可脱也，知其可脱矣，则又示之曰，此地可脱也，彼地不可脱也，或有己身幸免，而遗累亲属者，亦何容 隐而不发也。

一 祸端

凡卦静者，遇日辰冲并起鬼爻，即有祸到也。

以六神定其何祸也。

兄动化鬼克世，与鬼伏而动兄冲并起者，祸由兄弟姐妹朋友也。

财动化鬼克世，与鬼伏，而动财冲并起者，祸由妻妾奴婢买卖借贷也。

福动化鬼克世，与鬼伏而福动冲并起者，祸由子孙僧道医药六畜饮食也。

父动化鬼克世，与鬼伏而动，父冲并起者，祸由尊长文书房屋坟墓舟车衣服也。

二 可脱否

身世空亡，与子孙持身世，子旺动生世身，或世旺应衰，或鬼静财空，或卦无财鬼，或月日制鬼，或世鬼动化子化空，或官逢死墓绝胎，或官动化死墓绝胎，或世持龙喜喝散解神动，或外卦逢震巽无气者，皆无虞也。

若外卦克内，应爻伤世，日月临鬼世官化财，或身世持官，伏官，化官，或鬼旺动刑害克破身世，或世身随鬼入墓，或财动助鬼伤身世，或鬼与世身三六合，或用临月破者，皆难脱也。

世持官动，复化官者，必菑祸重重，全家受累也。

三 避地

鬼临子午卯酉勿往北南东西也。

鬼临乾坤巽艮，勿往西北西南东南东北也。

水鬼动，勿入江海混堂。

火鬼动，勿入炉冶闹市。

木鬼动，勿入山林树场。

金鬼动，勿入占争杀地。

土鬼动，勿入田园山岭坟墓也。

龙鬼动，勿作保为媒。

雀鬼动，勿添言寄信。

勾鬼动，勿兴工动土。

蛇鬼动，勿光棍交游。

虎鬼动勿屠宰而吊丧。

武鬼动，虑阴私盗贼也。

又凡子孙生旺临值之方，居之吉也。

四 遗累

日克子孙与子孙伏鬼化鬼者，遗累子孙也。

日克父母，与父母伏鬼化鬼者，遗累二人也。

日克兄弟妻财，与兄财伏鬼化鬼者，遗累兄弟妻孥也。

本宫内卦，则家亲。

本宫外卦，则外亲。

他宫内卦则近邻，他宫外卦则远住也。

附断例

庚寅年己卯月甲申旬庚寅日，用有虑火灾者，卜得萃之困，世临乙巳鬼动，岁日刑之，乃自身有祸也。

不合克应上兄弟，则遗祸及他人矣。

卦内两重父母，皆值旬空，父母为房屋，必是火起，延烧及邻家也。

又不宜化出辰土父母，伤克子孙，后果小儿烧死也。

庚寅年庚辰月甲子旬戊辰日，有恐盗抜者，卜得井之节，三爻门户鬼动，初爻，化爻，二财助鬼刑世，又初爻化出巳火，子孙刑克，世下伏官，后果为盗累也。

庚寅年庚辰月甲戌旬辛巳日，有恐讼累者，卜得需之蹇，寅兄发动冲世，更逢财动助鬼伤世，日辰又刑世，祸不可支。

喜世空，己得避脱，而兄弟反遭伤克矣。

两爻兄弟俱系他宫，鬼又动化文书，后果因官捕捉，自身逃匿，累及内兄弟也。

庚寅年巳卯月甲辰日有拐人女子者，卜得井之临。

鬼居门户动，初爻化爻二财助鬼刑世，初爻又化出子孙克世，下伏鬼，而世财伏官，动化文书，后果被其缉着，讼官而受刑罚也。

庚寅年己卯月甲申日，有欲避难，投托一人者，卜得大畜之损，应持子水，生世上寅木，人皆云吉，不知子水与动爻辰兄作合，其伏下申金子孙，暗中刑克世上飞神，子辰又会水局，克世下午火伏神，后果为投托之人所发，而反受其累也。

征战占

游南子曰，兵凶战危，古 人慎之，谓其关人命之生死，系宗稷之安危也。

故观八卦，以知方向。

观世应以知彼己，观六亲以知师徒，观五行以知器具，观日辰，以知我兵之淑慝。

盖绳绳乎其慎之也。

一 方向

内卦为我寨，外卦为彼营也。

内卦，旺相者，吉也，胎没次之，死囚伏废者，凶也。

立春后艮旺震相巽胎离没坤死兑囚乾休坎废也。

春分后震旺巽相离胎坤没兑死乾囚坎休艮废也。

立夏后巽旺离相坤胎兑没乾死坎囚艮休震废也。

夏至后离旺坤相兑胎乾没坎死艮囚震休巽废也。

立秋后坤旺兑相乾 胎坎没艮死震囚巽休离废也。

秋分后兑旺乾相坎胎艮没震死巽囚离休坤废也。

立冬后乾旺坎相艮胎震没巽死离囚坤休兑废也。

冬至后坎旺艮相震胎巽没离死坤囚兑休乾废也。

又青龙财福旺动之宫可居也。

白虎足鬼飞廉大杀凶神劫杀旺动之宫，不可居也。

日辰与动爻刑害克破，及旬空月破与动化死墓绝胎之宫，不可居。

世爻死墓绝胎之宫，不可居也。

又凡出战者，内旺外衰者，可战。

内衰 外旺者，宜守。

内克外者，可战。

外克内者，宜守也。

内宫之方，可战可攻。

世爻生旺之方，可遁可避也。

又应爻鬼爻生旺之方，宜避其锐。

败死绝之方宜击其懈。

墓胎之方，宜防其伏也。

二 彼己

世为我帅，应为彼将也。

世空，则取子为用，应空则取鬼为用也。

世旺应衰者，我强彼弱，宜攻也。

世衰 应旺者，我弱彼强，宜守也。

世克应者，可战。

应克世者，宜守，且宜防贼来也。

世阳而动者，宜出师。

世阴而静者，宜坚壁也。

世空，我有难。

应空，彼必伤。

世应俱空，两将休兵也。

世入墓胎者，宜退也。

世应皆旺，或相生合比和者，必不交锋，战亦胜负难决也。

世应持金火鬼旺动者，两败俱伤也。

世持虎福旺相者，决胜千里也。

加日辰生扶者，百战百胜也。

世临龙福，加将星动者，良将也。

临虎福者，猛将也。

临勾福者，密遣擒贼也。

临雀福者，号令严明也。

临蛇福者，变幻不测也。

临武福者，善用囊沙背水之术，或巧于偷营劫寨也。

世加往亡归忌，受死大败四废月厌飞廉大杀亡神劫杀动者，宜坚壁不出，出则必败也。

鬼克世者彼胜。

鬼克应者，他欲退也。

鬼持世者，防围困也。

鬼暗动，加大杀劫杀刑 刃克世者，防刺客也。

若遇福动，刺 客必擒也。

日辰冲克世爻伏鬼，刑害飞神者，防下人谋我也。

无子动来救，鬼生旺日必见祸也。

世衰而鬼杀旺动者，军机泄露也。

内外两鬼动克世者，防内应外合也，世被日辰动爻刑害克冲者，防奇兵冲突也。

世化空死墓绝胎者，将不遁即死也。

世应皆旺者，看日辰生合刑害克破何爻，以决胜负也。

三 六亲

父为军师，为旌旗。

财为粮草，子为先锋，兄为埋伏，鬼为敌人也。

父下伏子，众将慑服，擒纵如意也。

父下伏财，备器足饷，智无遗算，但左右防伏戎也。

父下伏兄，贪财好色，狎侮私人也。

父下伏鬼，智短计拙，动见疏虞也。

父临衰墓，军师老髦也。

父临生旺，军师少壮也。

父临胎养不威重也。

父临刑害，不恤众也。

父旺外动，彼兴兵也。

父旺内动，我出师也。

父带虎杀外动，战失利也。

父外动克世，他来侵也。

父外动克应，他自退也。

世持父动者，将不惜士也。

加大杀劫杀动，不惜士而防兵变也。

又父旺相，则旗帜新。

带龙雀，则画彩鲜丽也。

父衰墓则旧，加勾蛇虎武，则敝垢无色也。

卦无父，或父空绝者，乃帜不备也。

父被刑害克破者，宜改旗帜也。

父静财动者，功成拔帜也。

内财动克外父者，我夺彼帜也。

外财动克内父者，彼夺我帜也。

又财旺相，粮草丰足也。

财衰 败，粮草无余也。

财墓胎，粮草不发也。

财空绝，或卦无财者，粮草缺绝也。

子化财者，呼庚邻国也。

财加武动者，下人偷窃也。

内兄动克财者，督饷侵渔也。

外兄动克财者，敌人劫掠也。

子旺相，先锋谋勇也。

子衰墓，懦弱无能也。

子空绝，先锋有难也。

子化败死墓绝胎，必败续也。

子带大杀动克应爻者，先锋无突取胜也。

子旺受刑害克冲者，勿轻出也。

子衰而得日辰动爻生合者，用多取胜也。

子旺而动克众官者，用少取胜也。

子化兄者，将弱而功成也。

子化父者，兵骄而致败也。

世下伏子合应者，先锋降敌也。

加日辰生子者，必被人唆赞而降仇也。

兄旺动，有埋伏也。

若来冲世冲子者，防劫营也。

兄如暗动来冲者，防奸细也。

欲知何日来犯，则在兄爻，生旺日时也。

鬼衰静，敌胆怯。

鬼旺动，敌势盛也。

更加财动助之者，则诡计多端，变诈百出也。

鬼空者，敌必灭。

内外无鬼，与鬼墓绝胎者，敌必遁去也。

鬼衰得扶，勿穷追也。

鬼带亡神劫杀在内卦动者，防奸细也。

如得世爻旺动伤克鬼，奸细必擒也。

世鬼动，而生合应者，以无援而降也。

卦无财，而应克世者，以食尽而毙也。

四 五行

木为舟楫，火为营寨，土为炮石，金为刀刃，水为水泉也。

木旺动，利舟师也。

木旺，舟大。

木衰，舟小。

木空绝，无舟也。

又青龙为船柁，为左也。

白虎为樯帆锚链，为右也。

勾陈为平基跳板，为中仓也。

腾蛇为索缆也。

朱雀为烟灶，为船头也。

玄武为挠头挡浪，为后稍也。

旺相新，休囚旧，空则无，冲则破漏，受刑害克，及木持动鬼，与木下伏鬼者，必损伤也。

伏土鬼者，舟湊浅也。

伏火鬼者，舟燥裂也。

伏金鬼者，钉眼处损也。

又木带鬼者，贼船也。

火动生合世者，立营得地利也。

火动冲克刑害世者，立营失地利也。

火鬼持世动者，被贼围也。

火鬼贴世者，贼寨相近也。

火旺，营大。

火衰，营小。

火空，营危险。

火绝，无出路也。

火动，利迁营。

火鬼伤世，防劫营也。

加龙，贼左来。

加虎，贼右来。

雀前来，武后来，勾蛇，四隅来也。

阳土鬼旺动，带大杀来刑害克冲世者，防炮石也。

阴土鬼旺动，带阴杀来冲刑克害世者，防陷井也。

世爻子爻临阳土，伤应伤鬼者，利用炮石也。

临阴土，伤应与鬼者，利用机井也。

当于应爻鬼爻死墓绝胎之右设伏也。

金旺，兵甲新。

加龙雀虎者，光明耀日也。

金衰，兵甲旧。

加勾蛇武者，钝敝无色也。

金胎墓，弓橐戈戢也。

金动，将战斗也。

金动带刑刃，战必伤人也。

金空动，征鼓齐鸣，兵刃既接也。

水旺则盈，衰 绝则竭也。

申爻旺动者，有水。

以八卦定其何方，初爻旺动者，有井。

以十二支神定其何方也(申爻水源，初爻为井)。

初爻庚子水，屋下有井。

甲子水，门前有井也。

初木动树下有井。

初值土水浊。

初值火，井干。

初土空，有一池也。

水鬼旺动克世者，敌将灌水也。

水子旺动克应者，我可囊沙也，或用背水阵也。

阴水兄旺动克应者，渡冰踏雪，夜晦擒贼也。

五 日辰

日辰为我兵也，日辰生合世爻子爻者，士卒用命也。

冲克世爻子爻者，兵骄难制也。

世爻子爻克日辰者，上不惜下也。

加龙德喜神动者，将帅御下严肃也。

日辰克应克鬼者，我兵胜也。

应爻鬼爻，克日辰者，敌兵强也。

日加龙动生世者，在内卦，则兵守纪律。

在外卦，则作止听令也。

日加雀喜动者，善间谍也。

加日雀鬼动逢空者，在内则造言兴谤。

在外，则探听无实也。

日加勾土鬼动者，在内，则阻令不遵。

在外则退缩不进也。

日加蛇鬼动者，在内，则诡谲多端。

在外，则兴妖惑众也。

日加虎鬼动者，在内，则偏强难驯。

在外，则轻敌偾事也。

日加武鬼动者，在内，则瞩垣窃听。

在外，则攫功利己也。

日加武鬼，带天贼天盗劫杀旺动克世者，内则窃符盗印，外则掠妇劫财也。

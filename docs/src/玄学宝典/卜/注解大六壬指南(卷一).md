---
title: 注解大六壬指南(卷一)
editLink: true
---

## 《注解大六壬指南》卷一 注释大六壬心印赋

按：《六壬大全》亦有《心印赋》，诸书常曰“经云”者，盖出诸此赋，如“岁破加临月破中，上下相逢财物空。”等。与此心印不同，不可相混。

六壬如入， 先明日辰。

六壬运式，先以日辰为根本也。日尊，故曰天干；辰卑，故曰地支。亥子丑应于北方，寅卯辰应于东方，巳午未应于南方，申酉戌应于西方，即地盘也。天干者甲乙东方木，丙丁南方火，戊己中央土，庚辛西方金，壬癸北方水。入式之法：甲课在寅乙课在辰，丙戊课在巳，丁己课在未，庚课在申，辛课在戌，壬课在亥，癸课在丑。而不居卯午酉子者，以正位不敢当，故阳干居禄神所在，而阴干居禄神前一位也。

此“入”字切着《大全》“入手法”之“入”字，盖言起课以干支各二课以成四课也。

又，日辰为两仪，断课先观日辰上下之乘临，以见事态之表现。

又，来意多应于日上及发用，尝有一人己巳日来，进门不言所事，余以丑将加辰时，寅木自支上遥克发用乘朱雀，断有横祸发于家中，果验。此亦占来意之良方也。

以月将加占时之上

月将，即日宿太阳也。正月雨水后日躔娵訾之次入亥宫，乃登明将也；二月春分后日躔降娄之次入戌宫，乃河魁将也；三月谷雨后日躔大梁之次入酉宫，乃从魁将也；四月小满后日躔实沈之次入申宫，乃传送将也；五月夏至后日躔鹑首之次入未宫，乃小吉将也；六月大暑后日躔鹑火之次入午宫，乃胜光将也；七月处暑后日躔鹑尾之次入巳宫，乃太乙将也；八月秋分后日躔寿星之次入辰宫，乃天罡将也；九月霜降后日躔大火之次入卯宫，乃太冲将也；十月小雪后日躔析木之次入寅宫，乃功曹将也；十一月冬至后日躔星纪之次入丑宫，乃大吉将也；十二月大寒后日躔玄枵之次入子宫，乃神后将也。每以此值月之将而加来人所占之正时上顺布十二宫辰，即天盘也。假令正月雨水后日躔娵訾乃亥将登明也，如午时则用亥加午，子加未，顺行十二辰是也。

占时以正时最佳，次报时，报数之法不可从。

视阴阳为四课之分。

天干阳也，干上得者曰日，干上阳神为第一课，乃阳中之阳也；地支阴也，支上得者曰辰，支上阳神为第三课，乃阴中之阳也；干上阴神为第二课，乃阳中之阴也；支上阴神为第四课，乃阴中之阴也。夫月将加时则无极而太极也；加时而有天盘动而生阳，地盘静而生阴，乃太极生两仪也。至于干支分而四课布，非两仪生四象乎！故曰：一阴一阳之谓道，阴阳不测之谓神。

阳主外而阴主内，阳主显而阴主晦，不可不知。凡占日阴克干，支阴克支者，以内贼及思虑自伤断之，必无差池。

贼克为初用之始，相因作中末之身。

四课既布，则八卦生矣。四课阴阳既具，须求三传以为发用，则以四课上下审之。若有一下克其上神者，虽有二三之上克下，不论矣，名曰重审课；若四课中并无下克，唯一上神克下，取而用之名曰元首课。重审者重复审详也，元首者别无下克而亭亭然有首出庶物之象也。俱以所得发用为初传，以初传地盘上所乘者为中传，以中传地盘上所乘者为末传，故曰相因也。

克者动也，不克则不动。课中有几克，即有几事。又事之应期，亦在克中求，盖克者，转折也。元首主速，重审主迟；元首主喜，切防乐极生悲；重审主忧，亦详自暗而明。

克多比用涉害，

重审不过一下贼，若四课中有二三四下贼者非审矣；元首不过一上克，若四课中有二三四上克者非首矣。上克下曰克，下克上曰贼。今贼克纷纷，则以甲丙戊庚壬为阳日，而用一子寅辰午申戌之神阳与阳比，虽二三阴勿论也；若乙丁己辛癸为阴日，而用一丑卯巳未酉亥之神阴与阴比，虽二三阳勿论也，故曰比用也。然又曰知一者何也？盖阳知用一阳爻而不知有阴也，阴知用一阴爻而不知有阳也。若夫阴日只知用一阴，今而有二阴三阴四阴矣；阳日只用一阳，今而有二阳三阳四阳矣，则名之曰涉害课，先以寅申巳亥上乘之神为用，则涉之深而建名曰见机，盖有害者不可不见机，明哲保身之义也。若孟神上无克贼，则以子午卯酉上乘之神为用，此涉之浅而又名曰察微，盖见于明者不可不究其精微，履霜坚冰至之意也。其中末必如贼克之相因。

涉害取法，只以孟仲季为准，不以涉害深浅为义，此《指南》所用之法，切记！又涉害者，克多也，主事体纷纷，事体繁则曲折多，曲折多则迟慢矣。观涉水者，岂非小心翼翼，步覆惟艰乎？以婚姻言之，无不“好事多磨”也。故涉害统坎之体，历尽风霜也。

凡见涉害课，宜取《易》需之卦义，坐待详察，则不涉于险也。

无克是以遥嗔。

若四课上下全不相克贼，则以日干为主而与第二、三、四课上神相对较之。若有一上神克日干者取以为用，名神遥克日，曰蒿矢课，以彼能遥伤于我而似矢也。何以蒿矢名之？盖上下相克力勇，而有贼克之称，斯遥远力绵，虽克而犹蒿而已。若无克日干者，则视日干遥克彼三上神矣。若有一上神被日干克者取以为用，名曰遥克神，曰弹射课，以我能遥伤于彼而似射也。何以弹名之？盖亦因其射远力薄，取象于弹丸而已。如有二克或克二者，亦如比用之法。三传相因亦如贼克之法。

遥克远来之事，然不可拘蒿弹之名，虽篙矢亦可我干涉于人，而弹射亦有人干涉于我。惟以课传神将断之而已。又遥克者，斜交也，亦有另辟他径之理。

若昴星当俯仰于酉上。

若四课既无克而复无遥，则为昴星矣。盖遥克力轻，取象于蒿取象于弹，况无遥克而独天地盘之酉金作用，其力尤轻之至，而应事则未免明之微矣，故以酉中之昴星为名，言其明之微，虽七星相聚，非至明之目不能辨也。阳日则取酉上所得之神为发用，有日将出而鸡鸣仰首之义也；阴日则取酉下所得之神为发用，有日将墓而虎视俯首之意也。阴则日作中传辰作末传，阳则辰作中传日作末传。不唯阴阳迭迁，而终有返本之象也。

昴星者蛇虎当道之象，得此课必不自安。七星者，昴宿也，今称昴宿星团，西方称七姊妹星团。返本者，以柔日末传支上，刚日末传干上，总有回归之意，判断宜参考之。

若别责取干支之合神。

假如四课有首尾相同为三课者，有二三相同而为三课者，名曰不备，言四课不全，不完备也。其不备课中无贼克无遥克，不可以昴星取例。四课昴星，三课别责也。若阳日得之以天干之合位上乘者取为用神。合者，甲己、乙庚、丙辛、丁壬、戊癸相合也。干阳尚有动用之机也。若阴日得之以地支之三合前一位用之，而不用乘神，静之机也。三合前一位者，如巳酉丑、亥卯未，酉日用丑，丑日用巳，未日用亥是也。中末不问阴日阳日，并以干上所乘者为之。

伏返以刑冲为定

若诸神归于本位，如子加子、午加午之类，乃伏吟之象也。有克者取克，不过癸乙二干而已。无克者阳日自干上发传，阴日自辰上发传，迤逦三刑而为三传也。若初传值自刑则中传阳日用支、阴日用干，仍取刑为末传也。倘逢中传自刑者，末传以冲神为之矣。夫刑有三者：一字刑乃午刑午、辰刑辰、酉刑酉、亥刑亥，自刑也。二字刑乃卯刑子、子刑卯也。三字刑乃丑刑戌、戌刑未、未刑丑也；寅刑巳、巳刑申、申刑寅也。反吟乃子加午、卯加酉，十二神各临冲射之位也。克之少者重审、元首取之，多则知一涉害取之。三传初末相同而冲乎中传。若夫丁未、己未、辛未、丁丑、己丑、辛丑六课无克，乃名无依，以支神之井栏冲射上所得之神以为初用，而日支所乘为中传，日干所乘为末传。夫井栏者，丑冲未、巳冲亥也。

返伏之课，虽较静动之意，还当以神将取之。若“任信丁马须言动。”、“来去俱空岂动移。”举其一端，余可推矣。

八专以逆顺为真。

若干支同处一位，则四课中只得二课矣。有克仍从贼克、比用、涉害三法取用。无克不复取遥矣。盖遥，远也，干支同位何远耶？只用八专之法而用之。阳日则顺从干上阳神得三而止；阴日则逆从支上阴神得三而止，是为发用也。中末二传概用干上所乘神为之。

“得三而止”者，刚日自干阳连根顺数三神，干上丑，以丑为一，顺数至三，取卯；柔日自支阴连根逆数三神，第四课酉，以酉为一，逆数至三，取未。凡得八专，多以双论。

天乙居中，后六前五。

天乙乃贵人也，此神居紫微垣之门，住持上帝征伐以行令于人间，应己丑之土，有止戈之武，统驭十二神。在天门之前、地户之后则顺行；若居地户之前、天门之后则逆行。其神后有六位，乃天空、白虎、太常、玄武、太阴、天后也；前有五位，乃腾蛇、朱雀、六合、勾陈、青龙也。

夫课中有涉及天乙前与后者，俱以此例推，若此支乘天将为前神则在前，所乘天将为后六神则在天乙后也。不必校其他也。此断前后之简法。

解纷必嘱事于童仆。

贵人居子曰解纷，曰解除纷纭扰攘也。盖子乃夜半安居之神，故得解去纷扰而坦腹。然既为至贵，日有万机，虽无君象，贵臣宰辅代天宣化事，亦同天子之劳，恐其芜脱遗漏，故嘱事于有用之童仆，庶不负国漠民矣。

此判辞与易之爻相仿，间有巧合可照读之，但易道活泼，多与事不亲，故当活断。但潜心推究，可明五行之理。五行之理者，易占之根本，真秘诀也，故不可不细玩之。

一、此课十二天将临十二位，有乘有临。

二、判词之理解，不可全有生克论，有以神将之象连缀而成其意者，不可不知。此大六壬与六爻不同处。

三、十二宫之本意，壬学关节也。

贵人居子，子者子民，贵人治下严谨，恶人不兴，祸事不起，故可曰解纷。切记：解纷者，必非无纷也，先有纷始有解纷之事。

升堂宜投书于公府。

贵人居丑曰升堂，乃本位属己丑故也，升堂则有泰山岩岩之象，非可私干，必欲见之，宜持书或移文，必以正大光明，然后可于公堂府第见之。

一云，贵人居本家不治事。

凭几可谒见于其家。

贵人居卯曰凭几，盖功曹乃案牍碎琐之象，贵人有暇必亲于典籍也。当此可乘之机，虽细务亦可相干，可就私第谒之，而非公堂之比也。

寅为几象，草文书所用，故贵人临之当有公事要办。亲于典籍者，一例而已。我遇此象，多以有公事论，多验。卯酉日月门也，故贵人加于地盘卯酉之上发用，亦主贵人临门或主顾、客人上门也。又经云“贵加门户，意总不足。”，以有欲而外求，故亦为摇动之象。

登车宜诉词于路。

贵人居卯曰登车，卯乃轩车之象，既升车则非私家又非公署，若非紧急事，岂可唐突于贵人之前耶？若被屈或遭豪暴，非陈于有位之正人，何得雪斯沉辱哉？不得不俯于路而哀达其情也。

卯酉为门户，故贵人加于地盘二分之上，亦主主顾来临。

巳午受贡兮君喜臣欢。

贵人居巳午曰受贡，乃相生助，非不遂之方，既贡则以贱事贵，以贵下贱，君喜臣悦忘其授受之私，贡者受者俱不越度之象。

辰戌怀怒兮下忧上辱。

贵人居辰曰天牢，居戌曰地狱，非法之地，必非法之人，而后入之，何贵人而居此乎？文王羑里亦莫非天所使耳。在上者有此非常之辱，则俯仰于彼者，乌得不忧乎？

贵居辰戌，是加于地盘上。贵人不乘此二神。

判辞举事之一端耳，干贵则贵入罗网不吉，而履狱录囚之理亦不可不知。《毕法》云“贵虽在狱宜临干”是也。

但贵人临干，不免操劳。身入公门之人，有不殚精竭虑以副其职乎？正所谓“人人爱当官，当官不自由”也。

移途则有求干之荣。

贵人居申为移途，盖传送乃道路之神，贵人在嬉游衍时也，因而获便以求其进用之私，乘间而行，必荣遂矣。

此言有二说：

一、贵人加申之上，申者车也，若生我，是贵人乘车下顾，有求皆应。

二、申为贵人，动中有利。

列席则有酒筵之娱。

盖未为夜贵，二贵相会入贵家，故有筵会之象。托贵干贵事无不遂矣。

还绛宫坦然安居。

居亥又曰登天门，此时六凶俱藏。盖蛇雀之火而伏于水，勾陈天空之土而伏于木，白虎之金伏于火，玄武之水而伏于土，且亥乃夜方，日之劳扰者至此而坦然安居矣。

贵登天门，万祸皆消。但当以课体为主，较量得轻也。若课体凶，则贵登天门，乃宣旨屠戮之诏，何以为福？故常人占不喜也。

入私室不遑宁处。

盖酉为日月出入之门，有私门之号也。夫贵达而在上，致君、泽民、律身、行已，自当持正，以至难进易退。趋谒于私门则律己不正，而清议所不容矣，岂遑宁处也？

贵人临酉，乃贵人自后门而入之象，宜私不宜公。占托人办事，无不利。又酉者，媚也，少女也，至尊为其所迷，则失其持正之心，宜慎之。

但见螣蛇惊疑扰乱。

前一螣蛇乃丁巳火神也，主火光惊疑忧恐怪异。盖凶神也，以其离贵人前一位，故曰前一也。

螣蛇最主变化多端。

掩目则无患无忧。

居子也，不惟子水克巳火，且居夜方有掩目之象。蟠伏栖息之时，其凶焰无所施，无患无忧矣。

螣蛇掩目，彼无害人之心，若日带自刑，或本命行年作鬼墓绝神，则自逞自作，祸患不浅也。

蟠龟则祸消福善。

盖丑中有暗禽星龟也。夫蛇与龟姤亦离坎交济象。岂复有祸心于人哉？是以祸消，占者修善以立身，斯福不穷矣。

“修善立身”者，亦言宜守静，不可冒进。

生角露齿祸福两途。

居寅生角，盖火生于寅，荣旺之极，化蛟化龙，此为贪荣不祸，是以为福。

居酉露齿，盖火制乡，猖獗得志之地，且金石地无食，被蛇肆毒含饕，求口腹之计为祸，得此者退藏于密可也。

凡蛇居寅，以龙断之可也，以寅为青龙之本位也。

乘雾飞空休祥不辨。

居巳为乘雾，以雾为隐，虽毒目无所见，毒不得肆身，得此者仍宜避之。盖雾之蒙，彼固目迷矣，而我至此独不迷哉？倘误犯之，为其所噬，悔何及矣。

居午飞空，以蛇飞空化龙化蜃之气也。彼有此大志始有此大为，岂复毒人？纵彼不毒人，在我仍宜避之，不失为明哲。

辰巳午天位也，临居之必化龙，志象必大。生干大吉。

入林兮锋不可砍。

居未为入林，未乃木库，以土有木，非林之象乎？林簏栖止，既有所蔽矣，其穴必深，当虽有刀锋无所施其利也。彼螣蛇有此优游之乐，必无肆祸之心，占者无所忌矣。然逢林有蛇，还当莫入。

坠水兮从心无患。

居亥蛇坠能水居，则随波逐流，鱼虾为食，似无横路毒人之欲。在我则任其往返周旋，岂不从心所欲哉？

当门衔剑总是成灾。

居卯为当门，卯乃日月之门，则出门即被其害矣。有备者无害也。得此者预为之计，不待彼奋起而攻其不意。若趋而不顾，斯堕其害矣。

蛇加地盘卯酉之上，则妖氛之气入门矣，于人于物皆受其毒，行为作事亦有蛇之性矣。

申者金刃之象也。金刃乃斩彼之物，而胡为彼所衔哉？火能克金，得以猖獗逞妖，衔剑盖异且妖之象。占得者惟退潜而避之，彼凶不能处，妖氛息而吾复何患哉？

入冢而象龙并为释难。

戌为入冢。戌乃火库，有蛇入墓之象。彼深居而简出，吾往过虽不免小心惴惴，而彼非蟠伏路途之比也。

居辰象龙。蛇乃龙之从也，有化之机，若入龙之穴，有随化之义。夫彼贪上达必热于中，岂复深为我患哉？故可释难。

蛇乘辰则化龙，发用或居日上，占天时必雨。

朱雀南方文书可防。

前二朱雀乃丙午火神也，故曰南方、文书、司讼、章奏、口舌之神，主火光怪异，去贵人二位，故曰前二。

损羽也自伤难逃。

居子，羽翼不成，进飞必难矣，占此者文书无气，而词讼口舌不凶也。

掩目也动静得昌。

丑亦北方水气之余，制雀火，有投江破头之喻。盖彼既目瞑吾得有为矣。动静俱吉，无口舌之忧，讼息而文书不行也。

安巢兮迟滞沉溺。

居寅卯为之。盖木皆火生助之神，且有山林之象，雀至山林结巢砌垒，育子贪荣。占者所喜有口舌消亡之义，而曰迟滞沉溺者，盖卜文书章奏事未免淹滞而沉溺。

此壬学“马恋生不行”、“鬼恋生不克”、“印恋生不生”之理，最为玄妙。

投网兮乖错遗忘。

辰戌为天罗地网，而戌为雀火库，而辰戌对宫，有丘墓象也。夫以朱雀之凶，入此不得飞扬，占者所喜也。故曰乖错遗忘，亦指文书事。

朱乘辰戌发用，多无音信，试之屡验。

厉嘴衔符怪异经官语讼。

雀居申能克制申金，其方得志之处也。厉嘴奋啄，所以口舌尤旺也。望文书固有气，而他占则讼诉之象，凶不可免。

居午曰衔符，古名真朱雀，有非细之讼，常人之忧，若士子入场，斯高中矣。

临坟入水悲哀且在鸡窗。

临未言其巢于古墓之象。夫巳午未申俱在上，有飞空而翱翔之义。朱雀得肆之时也。主口舌不细，故曰悲哀，妻孥乌有不悲者乎？

孥，男女也。

临亥入水，火入水乡有投江义，乃甚喜矣。凶神无气何曰哀悲。盖亦指文书动用而言耳。若有急用文词不能得用，亦悲也。

朱为言，为文，入水则言辞悲切。悲切者必有因，盖因运势不佳。故入水临坟，不惟文书也。

官灾起盖因夜噪。

居酉为之。亦火制金乡，得以奋志为恶，其性好乱便生口舌，得此者必官非不免。又且酉为门户，口舌入门非官灾而何？

若克干其灾必大，酉刃也，如刃之文辞，何能免祸也？亦主口舌争斗。

音信至都缘昼翔。

居巳为之，以巳未交午乃白昼象。雀至此最为有气，占凶则口舌词讼，占喜则起用文书，望人书信俱至。

粤有六合之神婚姻佳会。

六合主和合成就宴会婚姻，又名私门。

待命和同。

亥乃天门，我欲成就公私事端来天门之下待命，必成。

不唯六合，凡十二神临于天门之上，天门者仙佛之门，自此门所传之消息，所关祸福必巨大无比，故吉神临之则其祸甚巨，凶神临之则必受深殃。

不谐惊悖

六合木入于巳火乡，烟灭灰飞，不吉矣。凡占忧惧不免。

日干乙木，坐于巳方亦有此意。又地陷于东南，为不足，“马逢巳亥在路歧。”盖言在巳亥之地，诸事不备，故无信心而忧惧犹豫。又巳者阳之极，亥者阴之极，当此大转关之时，非谨慎万分不可，故亦主忧惧。

反目兮无礼之事端。

子水也，六合木也，何为反目？盖无礼之刑也。凡事必起于无礼，以致彼此不投而有反目也。

私窜兮不明之囚地。

居酉，以卯酉为私门，六合又乙卯之属，以私并私，以门复门，乃出入私门逃窜。且六合之木而临从魁之金受克，故囚地重复私阴，故曰不明。此者惟奸淫阴私是利，而正大反殃也。

“此者惟奸淫阴私是利，而正大反殃也。”一句最宜深思，盖吉得凶课，凶得吉课，晴得阴课，阴得晴课，亦返吟迁移之意。若阴得阴课，阳得阳课，则亦如伏吟不动之意。

乘轩结发从媒妁而成欢。

寅乃轩车，故为乘轩。申庚卯乙相合故结发，故结发。以从媒妁之言而有欢成之庆也。

违理亡羞因妄冒而加罪。

卯辰有六害之凶，故居辰为违理。若临戌以己之私门而自就戌，以为六合苟合乃亡羞之征。占得此者必因自失检约，以招罪愆，非干人之害我也。

升堂入室并为已就之占。

午为离位，似为升堂。卯则六合本位，故入室。二者合于堂合于室，岂非已就乎？占得此皆可成遂。

壬学重象，课中见午，则有明堂封拜之象，课传再得一二处类似之象，则可得此吉也。

纳采妆严总是欲成之例。

六合临丑乃贵之本垣也，以贱谒贵，妆饰不得不严，所以事上也。居未乃卯未有合庆，且太常酒食帛物之乡，似纳采之喜也。占得之者何事不可成也。

或逢勾陈发用必然斗讼争官。

主征伐、战斗、词讼、争论田土事。

又主勾连迟滞。

更遇受越投机被辱暗遭毒害。

丑乃贵人之乡，以争神而入贵地，乃受迈越之讼诉而勾陈肆其侮于人也。若至子，乃土能克制之适，所以投其狂妄之机，尤可以展布其奋忿之心。占得之者亦惟忍而已矣。

遭囚兮宜上书。

勾陈遇寅乃克制之方，故有遭囚之象。宜上书者，彼凶既衰，而我得发上言告发其积害成愆之状。若不于此时制之，则过时仍肆虐而物受其害矣。

寅者文书之象，勾者斗争之意，上书者据理力争之事，其意在此。

捧印兮有封拜。

巳乃铸印之方，而勾陈一印之模范，印铸而成以捧奉其上，非封拜而何？君子见之迁擢极速，常人见之反为可忧，自非有不法等情何干于印信也？

“常人见之反为可忧，自非有不法等情何干于印信也？”，此句道尽壬学重象之理。

临门兮家不和。

卯本日月之门，勾陈争斗之神入之，是争神进门矣，必家不和，以致抢攘纷更，人眷非宁，盖亦破败之征也。

不唯“争神入门”，更以“纷更”！宜思之。

披刃兮身遭责。

酉金为凶器矣，况又阴爻肃煞之气，与勾陈之戊辰生合，彼凶斗之神而持此凶，岂有善念哉？然非理之举，法所不容，终于遭责，占者惟避其凶可也。

升堂有狱吏以勾连。

勾陈入辰非升堂而何，其神主斗讼勾连，故至辰则有狱吏勾连之应，知机君子生平无非礼之举，不过因他人之不法而及之耳。

勾者，钩也。

反目因他人而逆戾。

午火生勾陈而何曰反目也？以勾陈好斗讼而午火真朱雀，尤讼之最者也。彼此皆反面相贼之神，孰肯相容也？故有反目之象。君子占之必被小人之逆戾波以及之耳。

入驿下狱往返词讼稽留。

未乃垣途如驿道也，故曰入驿。戌乃地网，又曰地狱，况与勾陈之戊辰对相冲射，乃下狱之象也。非词讼之往来而何？见者惟退避则否。

趋户褰裳反得勾连改革。

夫申非门户之神，何以趋户目之？盖申前即酉户也，立此可以入门，故曰趋户。至亥而褰裳者，亥方夜静更阑，必褰衣而酣息，然曰勾陈反复者，申为坤地户也，亥为乾天门也。门户之内何立此等凶神，君子至此即返而抽身，稍迟则被彼勾执矣。

青龙财喜虽主亨通。

主财帛米谷喜庆亨通，十二神中惟此神最吉，增福解祸。

但青龙克干，必有血光。以龙为财神，而血亦财象也。吾曾有甲日龙发用乘申而被刀割破手指事。

在陆蟠泥所谋未遂。

未近南离之火，故为陆；丑近北坎水，故为泥。夫龙飞于九天，潜于九渊变化而莫测也。若失地亦厄且困矣。蟠于泥在于陆非失地而何，欲望其遂也难矣。

有友来占，龙乘丑加干，真断财务吃紧，点头称是，妙绝！

登魁兮小人争财。

戌乃河魁也，以青龙之吉神而入网罗之地，则小人争财之象矣。财之神落此，所以致小人之争也。

春种秋收，戌者秋末，正万物收藏之时，收其收杀之气更甚于酉，《三国演义》中所谓无底洞正此宫之象。龙为财神，陷于无底之渊，何能出头？小人不知陷入此无底之渊，万劫不复将至，尚一意于财帛，故主大凶。不利财，亦不利身，若克我是是逃生无门，任人宰割矣。

且戌者，灰土也，散而难聚，分而难合，故亦主所为艰难。

飞天兮君子欲动。

以辰乃龙庭也，而曰天者，戌亥子丑象地在下也，辰巳午未象天在上也，故曰飞天也。青龙若飞腾在上，君子有为之时也，非欲动乎？

龙乘辰发用或加干，则志向远大，奋发有为。若中末空亡或阴神制之，或末得日墓，则半空折翅，江底翻舟。

乘云驱雷利以经营。

寅乃青龙之宫，有乘云出入之象，占谓云从龙也。卯乃震为雷也，龙为云，非经营之时乎？驱雷乘云而得以施为展布。

《易》曰“艮为云”，寅居艮宫，故曰乘云。《系辞》曰“云从龙，风从虎”，亦其一解。占天时为阴、云之象。

伤鳞摧角宜乎安静。

申乃阳金，酉乃阴金，金能克木，青龙之甲寅所深畏也。至此有退鳞折角之象。吉神遭厄，岂福佑于我也，惟安居守静而已。

烧身掩目因财有不测之虞忧。

居午烧身，居巳掩目。以青龙木得水为喜，而见火为仇，巳上入蛇穴，尤为不吉。故有掩目之象。午乃南离真火，故曰烧身，青龙有此不足，尚可赖之为财神？若求谋财物则有莫测之忧。

入海游江因动有非常之庆。

居子入海，居亥游江。盖俱水也，青龙得水，何吉不生？吉福斯民，占者动则有非常之美。

后有天后之神蔽匿阴私之妇。

主阴私暧昧之事，蔽匿秽污之神，性似柔而实刚。

《金口》云“登明无定执”，以水乃无体之物。故玄后二天将，变幻莫测，神秘无状，多阴气。

守闺治事动止多宜。

居子曰守闺，居亥治事。天后妇人也，壬子乃天后本家，故象守闺阁也，亥乃乾健自强不息之地，有治事持家克动之道也。二者动止相宜，得其道之正也。如当旺相，其庆深矣。

玄本象为亥癸，后本象为子壬，不可混淆。

倚户临门好淫未足。

居酉倚户，居卯临门，以秽污之神而入卯酉之私门，非淫奔之象乎？除奸私之外而正大之举反见殃。

褰帷伏枕非叹息而呻吟。

居戌褰帷，居午伏枕。盖戌土克水病象，丑戌昏黑之时，有褰帷之象。

午乃昼长午寐之时，故曰伏枕。二才皆卧而不快，故曰叹息呻吟，非病即事不遂也。

后居戌，为入地网，无由以出，病痛之征。吉神入戌，则无吉神之力矣，反荣为辱，占事反吉为凶。

裸体毁妆不哭而羞辱。

居巳裸体，居辰毁妆。壬子遇巳，有露暴之伤，刑克之地，故曰裸体。辰为水之克贼，天后至此而毁妆，形体裸露而见伤，毁妆易容而不饰，非羞辱而何也。见此者悲灾必矣。

优游闲暇盖因理发修容。

居寅理发，居申修容。平旦而起理发时也。申哺时，容残妆裉，故有理发修容之义。无非不遂也，且水与木金不克，故主优游闲暇，得其平和也。

后乘寅克干，有因理发起争竞之例。

悚惧惊惶缘为偷窥沐浴。

天后子与丑六合也，有私匿之情，窥之恐人知是以偷窥。未有井宿，而壬子水入之有浴，则畏人至矣。二者皆有惧疑之心，故曰悚惧惊惶。

太阴所为蔽匿，祸福其来不明。

主阴私、蔽匿、奸邪、淫乱、暗昧不明，又为冥冥中之默助。

干上太阴，或此人性少言语，多沉静；或时运不及而思想灰色；或害相思，屡验。

垂帘则妾妇相侮。

居子正北也，端门向明垂帘，昏夜无见，所以妾妇居阴位，得施其慢上之心而欺侮之，不过群小别地生非而已。

不惟如此，凡神将临子则有幽暗蔽匿之象，惟太阴更甚耳。

入内则尊贵相蒙。

丑乃斗牛之墟，天乙贵人之位，至尊而受此阴蒙则蔽其明矣。乱之始也，君子必谨焉。

贵人之性情，仁而无韧性，耳软而心活，最易涉及阴私，故不喜见暗神。不似勾、虎之类，性情坚定，甚有主见。

被察兮当忧怪异。

盖太阴辛酉与戌六害，且河魁刑狱之方，非被察象乎？欲饰其非则愈怪且异故当忧也。

造庭兮宜备乖事。

辰乃龙庭也，且与酉合，而太阴之妖媚必与天罡相得，然彼刚之眷宠必夙，亦不常无也。乌得不争宠而乖变哉？

跣足脱巾财物文书暗动。

居寅跣足，居午脱巾。盖寅方平旦之时，有跣足之象，午则长昼昼眠，亦必有脱巾矣。然太阴之金能克寅木为财，而午则朱雀反制太阴，二者乃财物文书俱暗中动也。

裸形伏枕盗贼口舌忧惊。

居亥裸形，居巳伏枕。亥乃夜深就榻，有裸形之象。巳则克制太阴，必伏不起乃伏病卧床之义。并主忧疑口舌盗贼。盖巳乃蛇主惊恐，亥乃玄武主贼盗忧疑也。

闭户观书雅称士人之政。

居酉闭户，居未观书。酉乃太阴之本家，好静故闭户。未乃离明之次，土金生养，故曰涵咏优游。二者安且吉也。

“未土……金生养”，微露五行妙理之一斑，思之，思之！

微行执政偏宜君子之贞。

居卯微行，居申执政。卯乃私门必袒裸之象。以入之非微行乎？申乃太阴旺地，得志行权之所，有执政象。君子占之非阴神之比时，当微行也，或当政也，亦持一贞之操而已。

太阴以柔金而入刚金之地，正是《滴天髓》所谓“藤萝系甲”、归宁依兄之意，故以阴私柔弱之神而有坚贞之意，此反宜公事。酉闭户、未观书，独善其身也，此则兼济天下也。

玄武遗亡阴贼走失。

主贼盗、阴私、走失、遗亡、兵戈、抢攘。

主耗散，乘财、官、子孙俱为耗散之意，凶也。

散发有畏捕之心。

居子散发，乃夜半其睡未醒，而子鼠乃虚惊之神，况玄武贼神自多怀疑，被惊而夜起有散发之象，怀畏捕之心，不过虚疑不害耳。

升堂有干求之意。

居丑乃天乙贵人之位，能制玄武，不能行盗，以礼谒见，实怀穿窬之心，有所干求，不以实对也。

玄武升于堂，谋私之象。亦主奸谋败露。吾曾据新闻占贪官后果，多见此象。

爱寅兮入林难寻。

居寅入林。寅卯山林之地，盗贼有所凭依，捕者难以追寻，非穿窬得志乎？

偶占失物，子将午时丁亥日，玄乘寅，勾与阴神空陷，马星发用，不可寻。果验。

愁辰兮失路自制。

辰土能制玄武，至此非失路乎？盗贼消亡，君子坦腹之时也。

辰者公法也，玄武见之必主被捉。此乃勾陈克玄武之意。

窥户也家有盗贼。

居卯盗贼入门之象。亦惟谨以预之而已。

反顾也虚获惊悸。

居巳乃昼方，非盗贼之利也。纵无人追逐亦反顾，既无追者，岂非虚惊也？

巳字乃反首之形。

伏藏则隐于深邃之乡。

玄居亥乃夜方，又为玄之本位，深邃之象，捕盗者必难获也。

不成必败于酒食之地。

玄居未，未乃土也克制玄神之水，欲盗不成。又未酒食之地，因酒而败，盗易获也。君子之庆，小人之忧。

截路拔剑，怀恶攻之而反伤。

玄居午截路，居酉拔剑。午乃天地之道路，故取象于道路；酉阴金剑锋也，故为拔剑。贼势至此猖獗已甚，岂宜攻之？故攻之反伤。

子午为天地道路，占病则有升天入地之象，子午日返吟遇之，多有死者。

折足遭囚，失势擒之而可得。

玄居申折足，居戌遭囚。申坤土且昼方制玄，贼所深畏，有折足象，刚金斩贼也。戌地狱，又土克水，故遭囚。二者贼失利，故捕之最易。

太常筵会酒食相奉。

太常主筵会、酒食、衣冠、物帛，又曰安常吉庆之神。

《易·坤》曰“安贞吉”，未居于坤，故有此象。

遭枷必值决罚。

常居子，土值水，有崩陷象，又子未六害，以害而陷有枷锁象。所以必致决罚而遭枷。

土虽克水，未为田园，子为江河，正是江河决口，淹没田地，责任官吏被降罚之象。

侧目须遭谗佞。

常居寅木克太常土，有虎豹在山之势，而太常土何敢与之敌也？况未羊逢虎受其制敢怒而不敢言，亦惟侧目而已，尚畏有谗佞于傍谮之也。

遗冠也财物相伤。

常居卯私门，以冠裳之神而入私门，有冠不正象，故为遗冠。然何以曰财物遭伤？太常亦土，为财物衣帛，主失去者，以土破卯木之克也。

逆命也尊卑起讼。

常居戌逆命，未戌刑，且河魁为狱网之凶。未在上，其位为尊；戌在下，其位甚卑，二者相刑非尊卑相讼乎？

太常者官星也，官星居于网罗，不利之极。太常者父母类神，故与子孙有隙。

衔杯受爵不转职而迁官。

常居申衔杯，居丑受爵。申为传送，太常酒食，二义详之，似衔杯矣。冠裳之象，而非转职之吉乎？丑乃天乙之宫，以太常而拜至尊，非受爵乎？

铸印捧觚不征而喜庆。

太常居巳铸印，居未捧觚。太常印绶，巳铸印之位，公器非征召不用也。未乃太常本位，宴会之宫，捧觚酬酢有喜庆也。

乘轩有改拜之封。

常居午为乘轩，午乃天地之道路，乘轩之象也。又立南向北，面君之象，故改拜之封，君子之庆也。

常者贵官也，常乘马宣命，非迁官嘉奖而何？

佩印有用迁之命。

常居辰为佩印，辰乃天罡首领之神，与太常印绶并之，乃佩印之义，必主迁除。

生日最吉，居行年本命上次吉。

亥为征召，虽喜而必下憎。

常居亥征召。亥天门有征召冠裳之象。但未土在上，亥水在下，水必惮土之克，故虽喜而下憎也。

《金口·三才赋》云“登明征召”，意指龙常贵合虎勾空临亥上，均有征召之意。以文看青龙，武看太常，贵人宰执之象，六合公吏之形，空为印绶，施大功成大事必有白虎，勾为将军之神，自天子之门而出，生我贵无更替之时，克我死无葬身之地，乘岁月更的。

酉作券书，虽顺而防后竞。

常居酉曰券书，太常未土生从魁之酉，金得助矣，魁则锋刃成功，宜书之左券，有何不顺也？但酉金太强自刑其方，终有后竞，勿以身贵而贱人，勿以独断而违众则吉。

此变化之机，宜深思之。

白虎道路凶灾病丧。

虎主道路、刀剑、血光、官灾、疾病、死亡，至凶之神也。

溺水音书不至。

虎居子溺水，居亥亦然。虎喜山林，主道路，今溺陷水中，则道路不通，不凶矣。盖至凶之神而为陷没，有何不利？勿以道路阻而音不达为忌。

焚身祸害反昌。

虎居午焚身，居巳亦然，在彼白虎之金，固所畏忌，而占者反昌矣。何则？白虎丧凶血光之神，既已焚身何能为患？

问音书亦不至。晚道活泼，事异则断异，不可胶柱鼓瑟。

临门兮伤折人口。

虎居卯酉为临门。虎守卯酉之门，一家惊惧不宁矣。轻出无备者莫不为之噬矣，故曰伤折人口也。

在野兮损坏牛羊。

虎居丑未为在野，以丑未田野之象也。白虎在此固似无成，而丑中之牛未中之羊为虎所噬，贪哺啜无后凶矣。

登山掌生杀之权。

虎居寅，其威自倍，仕途占之当有生杀之重柄。常人占之凶不可当。

虎者，权柄也。寅居艮，艮为山。

落阱脱桎梏之殃。

虎居戌，戌乃地狱，吉神入则凶，凶神入之则凶焰猥衰，不复孔炽，占者不被其殃，往返无虎截路，犹桎梏之脱也。

衔牒无凶即可持其喜信。

虎居申，乃白虎本宫，彼贪其巢穴之荣，而无复肆噬之心，故有喜。而曰衔牒者，乃传送往来之神，牒信之象也。

哸人有害终不见乎休祥。

虎居辰，辰申有尸乃虎噬尸，既曰哸人何复有吉祥也？得此凶占，亦惟避之而已矣。

生我亦主成功非凡，惊天动地。

天空奏书之神以天乙尊者无对。

天空后六戊戌土神也，其神无形无影，由正对天乙至尊，即空亡也。由无敢对至尊而虚其位，故曰天空，专主诈伪不实，曰奏书者，言惟执书以奏，则此片时可对至尊耳。

谈判、合同、护照、试卷之类神。尝有办护照者，得癸日，三合金局，初中空陷，末得天空，俗论合局二空而一乘天空，以全空论，吾反其意，以类神生干，必果。果验。

神虽所主休征，必察卦名之义。

六十四课者，象也。诸象合一则事之吉凶出焉。卦名者象之一翼，故必察之。但不可执其一端，须全盘考察，方可下断。

元首象天，重审法地。象天者先喜而后忧，法地者先迷而后利。

象天者，上位之动用也；法地者，下位之动用也。以其上克其下，故先喜而而忧；以其下贼其上，故先迷而后利。

知一则得一为宜。

此用卦又名知一卦，知一不及其他，惟一得则永得一也。

知一主近，主亲，主内。选举、竞争多得此课，亦妙不可言。

见机则不俟终日。

涉害之深者曰见机，不俟终日，言机贵速者，虽密而易失也。

涉害之深，主历尽风霜，必有长时艰险，且见机者孟上神也，主远滞。何由“不俟终日”，似与上文矛盾？以艰险异常，宜当机立断，速速行动，否则后患无穷也。

遥克所卜难成。

遥克者神遥克日名蒿矢，日遥克日名弹射，二者皆力不雄也，故所卜难成，观蒿与弹之意自明。

亦不可执一。

别责所占罔济。

四课不备而无遥曰别责，尤无力之甚也。故凡占罔济也，不过利守而已矣。

借径而行亦可。

冬蛇掩目虚警而终不伤。

昴星卦有腾蛇发用曰冬蛇掩目，卦既曰掩目之蛇，则人得而害彼，彼不得而害人，不过虚凶不成实害也。

虎视转蓬出外而稽留不起。

昴星卦白虎发用曰虎视转蓬。卦既曰虎视则凶不可当，即犹蓬转而避之可矣。

虎视掩目，凶吉之判，还在神将课传具象。

伏吟任信宜用静去盗非遥。

伏吟刚日自任卦柔日自信，卦主静也。逃去之人及盗贼失物俱不远也。贵顺支前一位寻之，贵逆支后一位寻之。

返吟无依则后旧往来不一。

返吟来去不定故曰无依倚也。凡事不定且干远。

“不定”涵义宽广，多波折，中途而废，多属此类。

八专之音不宜男子波波，帷簿之名不利妇人嘻嘻。

八专卦干支同位内有怨女，外有旷夫，故曰帷簿不修之卦，多淫泆之意也。

龙首累逢君命恩赐频加。

太岁月建月将贵人同为发用曰龙首卦，君子则有恩命出自天子，常人利见大人。

龙德卦也。若占病见太岁者必见阎王，占讼亦讼达朝廷，切不可以吉论。

龙战屡见改革灾祸不已。

卯酉日辰行年发用，又值此者名龙战卦，不问君子常人俱主更革灾祸不一。

卯日占卯发用，酉日占酉发用方为龙战，否则不是。

官爵改拜升迁。

驿马发用名官爵卦，主改拜升迁；常人得之，反摇动不宁。

富贵增财吉庆。

贵人发用主增财喜庆，君子常人皆吉。

斫轮铸印官职须迁。

卯加申发用曰斫轮卦，戌加巳发用曰铸印卦，有官者必迁，无官者反不能当，而有官非口舌。

常占得之俱为迟滞之象，此二课亦主外行及乘车之象，试之屡验。

又铸印者，印得火冶锻而成，受苦不轻，故此课占官贵则宜，占常人则多方煎熬，占婚多次方遇佳耦，占讼以小翻大而受尽磨折，占出身白手而成历尽艰辛。

高盖乘轩鼎席必致。

午卯子三传曰高盖乘轩卦，亦同斫轮铸印断。

三传递生，若辛日得之，午加于酉禄之上，公私皆不利。

芜淫主琴瑟不调。

夫干也，妻支也，上神互克干支名曰芜淫卦，主夫妻异心。

泆女必渎乱太甚。

初传天后，末传六合，更传见卯酉曰泆女卦，主淫奔不已。

是知三交为三匿。

子午卯酉仲神全见于三传曰三交，主藏匿阴私不明之人。盖此神皆五行败气，主人昏晦，收留此人异日不利。

九丑定灾殃。

乙己戊辛壬日更得四仲相并，而又大吉加仲曰九丑卦，主占者家长有灾。

斩关不利安居，波波不定。

罡魁加干支更得合龙名斩关卦，主不能安居而奔波不定。

占婚亦主离弃。

游子不遑宁处，碌碌无常。

四季在三传本静，而丁神驿马入曰游子，主动而碌碌奔波不免。

但须详传阳传阴之义。亦不利婚。

天狱忧刑罪责。

凡用囚死，更天罡加日本之上曰天狱，主官非口舌刑罚及身。

天网囚系灾伤。

凡时与地支并克天干而发用者曰天网，词讼，遭凶击常占多主病凶。

失物必回，但恐末克发用或年命上克之则解网。

悬胎主隐匿藏怀而胎子。

四孟在三传曰玄胎，主隐慝藏怀或为胎子。

凡得玄胎，主新人新事新物。但须详生绝病三胎分而辨之。

赘婿主伏潜屈辱或相将。

支辰加天干上被克为用曰赘婿，主屈身于人而支寻必依栖于人而相傍。

无禄之名是上骄而下弱。

凡四上克下为无禄，上皆得意故骄，下皆受制故弱，无禄犹无路，凶之占也。

亦必视三传。

绝嗣之意乃上下逆而上伤。

凡四下克四上曰绝嗣，下皆得志而逾逆，上皆受制而全伤尤凶之喜也。

观陈公献断课，还当视课体大势，分类占之。上为尊长、为公事；下为卑幼、为私谋，自然之理也，而克下曰无禄克上曰绝嗣反其道行之何也？盖阴阳互见之理也。

又为励德以动摇为意。

贵人当卯酉之上为励德，贵人不自安则摇动也。

常人占主动静不宁，内战者尤烈。

乱首以悖逆为心。

日加辰上被克曰乱首，悖逆之象。

亦主奔波不宁，占下岗必矣。

稼穑定自微而至著。

四季在三传曰稼穑，土有生万物之功而日渐增长，故自微至著。

曲直必福善而祸淫。

三传亥卯未为之，为福者愈增其福，有祸者愈益其祸，乃木日渐长象也。

《五行大义》曰：“深木无草，犯上虐下”，木实不仁，试之极验。

巳酉丑俱逢则伤情改革。

金局全主革故鼎新，且金乃破物之神，主刑伤之凶也。

查破碎全取酉巳丑，可知一斑。

寅午戌全见则意欲成亲。

火局全者主气焰熏天，上进象也，而急于进用有相亲傍之义也。

炎上局多不长久。

缘关润下之首惟宜施惠于人。

三传申子辰全为润下，主恩泽下流，惟宜施惠于人，不可独利而招尤。

凡断吉凶，占从将意。

此将非天将，天神也。事体系于天将，吉凶现于天神，自然之理，故必知天神之义。

大抵功曹为用木器文书。

寅乃木神，功曹乃奏书之神，故主文书。

传送加临行程信息。

传送乃邮马故主之。

太冲盗贼及车船，从魁金银与奴婢。

辰为斗讼兼主丧亡。戌为欺诈或称印绶。

天罡主斗争词讼亦名天牢天罗，主死亡。天魁主欺诈亦名地狱又主印绶之神。

登明征召，太乙非灾。

亥天门，故主征召；太乙阳亢之地，故主非灾横祸。

胜光火怪丝绵。

午主光明怪异，又主丝绵文书。

神后阴私妇女。

子水天后之宫，主阴私不明，事干妇女。

未为衣物筵宾。

小吉乃太常之宫也，主衣冠、财帛、筵会、宾客。

丑号田宅园囿。

大吉上神主田宅园囿之争。

丑未皆田亩五谷之象，以万物生于土，辰戌牢狱之地，又阳土高燥，故只丑未为田地也。

大吉小吉会勾陈因田宅而争讼。

丑未主田宅，见勾陈斗讼之神，必因争田宅而起讼。

此断吉凶之法也。又如财乘玄则失财，禄乘虎则伤禄之类。

从魁河魁乘六合为奴婢之逃亡。

酉主婢，戌主奴，乘六合之私门，乃奴仆逃亡之象。

同上例。

文宜青龙不战，武欲太常无伤。

文看青龙，武看太常为类神，旺相相生必吉，上下相克必凶。

卷四占验多有龙神下贼与上克不利官者。

登科者禄马扶会。

登科者，禄神驿马临于干支之上，富贵相必生上吉是也，马主前程远大，禄乃临官之神。

《毕法》云，“富贵干支逢禄马”，乃干上见马，支上见禄。人乘马，支得禄，官贵之象。

不第者刑害俱骈。

三刑六害交临干支之上，刑主有缺，害主阻隔难成。

投书宜虎勾无气。

投书献策见上贵也，若白虎勾陈无气自然无阻矣。

捕贼欲玄武相侵。

捕贼以玄武为类神，若玄武临克地自然得捉也。

侵者克也，他自受制，何用我力？垂拱而已。

若候雨占风，当看青龙白虎。

白虎主风，青龙雨，有气旺相有风有雨，囚死空亡风雨必微。

观后例，风雨空亡以微断，不以无断。盖天时变化，课必显象，无变化则不显也。

若迁官退职宜观天吏天城。

寅为天吏卯为天城，若加年命相生必主变。

有吏有城，非官而何？命上神主本人生平，如命上见贵而不克干，必贵人，见朱雀为文人。年上神主一年运气，若年上神为鬼，一年不吉；年上神克用，有制化之功。

动望行人观二八卯酉之限。

占东南行人以酉为中途，子上神为至期，若西北行人以卯为中途，午上神为至期。

《寻原》法：按贵神顺逆，看天上日干归地盘日干，若从卯酉上过，则为度门，主人来，否则不来。若门上神克日干，亦主不来，以其度门不成也。如辛酉日巳时卯将占东南行人，贵人乘午逆行，辛日干戌加子上，逆行历亥而至戌，不从酉门上过，故必不来矣。

追逃亡盗捕四六玄武之阴。

占捕盗贼看玄武之阴神上所得何神，便知其在何处，捕之必获。

失伴必详胜光而可见。

用在日前则向前追之必见，在日后则稍等立见矣。

亡财则察玄武而可寻。

失财以玄之阴神上见乃知所寻之必获矣。

此皆略举其纲，要在智者临时而审情。

若夫旺气求就官职，相气经营利禄，囚气囚系呻吟，死气死亡悲哭，休气疾病淹延，详在四时休旺。

此又一法也，旺衰断事成之迟速，判断各有类神，似不应徒增纷乱。

相加孟仲万事新鲜，季上逢之互为故旧。

孟仲之神发用主新事动，季神发用为旧事矣。

欢欣在旺相之中，悲哀在死囚之处。

旺相发用皆喜，休囚发用皆主忧。

必须与日干较量，方可断。如旺鬼克我，彼自贪荣，亦以吉断；衰鬼克干，却要深忌。但旺神与日上相刑不以吉论，试之屡验。

凡见火加水上亡遗口舌非宁。

乃巳午临亥子也，火乃朱雀主口舌，水乃玄武主亡遗。

火入金乡淫泆奸邪未息。

火则蛇雀，金乃白虎太阴淫泆奸邪，皆太阴为火所逼也。

水加土位逢财，若在火宫迁职。

水加土上受土之克则为财，水加火上受水之克则为官。

木逢水则流落他乡。

以木之少而见水之有水多木漂之象，故曰流落他乡。

水遇土则人财散失。

水加土上，水为财而主散失者，亦水为玄武之位也。

金居火上则病疾死亡。

金加火上白虎入朱雀蛇之位，故主疾病死亡也。

金肃杀断绝之神，故主疾病与死亡。

土临木地则田宅词讼。

土加木乃勾陈受制之象，故主因田宅争斗而兴词讼也。

以上自“凡见火加水上亡遗口舌非宁。”始乃窜入之金口诀内容，与六壬无涉。

金加火位中传有水无妨。

若金加火上为发用而中末见水则有救矣。

火入水乡末传得镇星复喜。

若火加水上为发用而中末有土则不凶矣。

以上两句从未有验，不知何故。

贵人顺行凶将少降祸殃，天乙逆行吉将聊施恩惠。

天乙贵人顺则凡事顺，逆则凡事逆。顺贵虽凶将降祸必轻，逆贵虽吉将赐福不重。

不若观三传之向背。

逢灾遇祸上下皆凶，招利求祥始终俱吉。

三传中全无吉将吉神者灾祸并见，三传中全吉者招财利可求吉祥。

凶神灾祸连绵，吉将相生欢欣不已。

三传中凶将更乘刑害灾祸愈重，三传中吉将更生者喜庆愈多。

凶神和合逢灾不至深危，吉将逢伤赐福终非全美。

三传中凶将见生合虽凶不甚，三传中吉将夙伤虽吉不甚。

日辰有彼此之殊，神将有尊卑之异。

日为己，辰为人，贵神在上尊，月将在下卑。

辰来克日诸事难成，日往克辰所谋皆遂。

支辰来克干乃我受制于人也，日干去克支辰乃人听命于我也。

实论乱首赘婿二课也。

男逢灾厄须以日上推穷，女遇迍邅但向辰宫寻觅。

日干又曰天干故看男子之灾祥，支辰又曰地支故看女子之祸福。

此分男女占之例也，占婚姻日夫辰妻；一班同学、同事，干男生，支女生；余例此推。若占一人则以干为外，支为内，不拘男女也。

先凶后吉终成喜庆，始吉终凶终见悲哀。

常理也。发用旺相乘吉将吉神，事暂可成；末遇凶神空亡，享用不久。如凶终吉反是。

初刑末位灾来果必无轻，末克初传有祸须知亦小。

先贤以时作先锋，占万事皆可以推。

若乃披刑则侵欺诡诈，乘马则摇动迁移。

时作支刑子刑卯之类，乘马主摇动也。

冲支冲干彼己不遑宁处，同辰同日尔子蹇滞迟疑。

时冲干己不宁，时冲支彼不宁，同辰彼蹇同日蹇。

比肩之性情不定，须视阴神。

时日相生迭为恩惠，生克其辰灾祥居第。

时生日下报上，日生时上惠下，时生支宅吉，时克支宅灾。

上数句乃参断之言，事之吉凶还当详考课传。

所以遇子遇午若往若来，值卯值酉为门为户。

子午天地之道路往来之象。

不惟天地之道路，乃一切有形无形之道路。不惟阴阳之门户，乃一切之门户，如射覆，卯酉乃口窍也。

大抵克多则事繁，克少则事简。

涉害比用主繁，元首重审事简，克者动也。

一克有一件事，二克有二件事，但以发用之事为主。

鬼临所畏当忧而不忧，财在鬼乡闻喜而不喜。

因财而变换祸矣。

鬼受制无暇克我，财生鬼不惟耗盗且取之成祸，故忧喜均不成。

神将互克占及夫妻，类来伤事因兄弟。

鬼乃夫也，鬼动事起于夫，财乃妻也，财动事起妻。比肩爻动事起兄弟朋友也。

财遇天空兮产业须伤，鬼临旬尾兮官灾不起。

财爻乘空求妻财不得，官爻空有官非不妨也。

亦不可执一，鬼既出现，早晚必有祸，此与其他空亡不同。

吉神临凶卦之中无咎争之道，恶煞临吉卦之内无欢欣之理。

卦名亦象也，惟神将判断为要，余皆末节。

煞虽恶，生我则其喜终至。将虽良，克我则忧难不已。

如虎勾生我其力尤雄，龙合克我其凶亦至。

总以日干向背为准。生克验吉凶，天将断由来。如虎生我则有大势力之人相扶，龙克我则官上不喜，或受剑刃之伤也。《毕法》“幸中不幸”与“不幸中幸”即此义也。

凶神无吉也，合干则讼休，吉神无凶也，克日则祸起。

与日合，朱雀之口舌亦休。

更若识其通变，举一隅而不复三矣。

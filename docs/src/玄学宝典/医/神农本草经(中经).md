---
title: 神农本草经(中经)
editLink: true
---

## 《神农本草经》《神农本草经》之中经

中药一百二十种为臣，主养性以应人，无毒有毒，斟酌其宜，欲遏病补羸者，本中经。

雄黄、石流黄、雌黄、水银、石膏、慈石、凝水石、阳起石、孔公孽、殷孽、铁精、理石、长石、肤青（右玉，石，中品十四种，旧十六种）。

干姜、枲耳实、葛根、栝楼银、苦参、当归、麻黄、通草、芍药、蠡实、瞿麦、元参、秦艽、百合、知母、贝母、白芷、淫羊藿、黄芩、狗脊、石龙芮、茅根、紫菀、紫草、败酱、白鲜、酸酱、紫参、藁本、石韦、萆藌、白薇、水萍、王瓜、地榆、海藻、泽兰、防己、款冬花、牡丹、马先蒿、积雪草、女菀、王孙、蜀羊泉、爵床、假苏、翘根（上草，中品四十九种，旧四十六种）。

桑根白皮、竹叶、吴茱萸、卮子、芜荑、枳实、厚朴、秦皮、秦菽、山茱萸、紫葳、猪苓、白棘、龙眼、松萝、卫矛、合欢（上木，中品一十七种，旧同）。

马茎、鹿茸、牛角腮、羖羊角、牡狗阴茎、羚羊角，犀角（上兽，中品七种，旧同）。

燕尿、天鼠尿（上禽，中品二种，旧三种）。

猬皮、露蜂房、鳖甲、蟹、柞蝉、蛴螬、乌贼鱼骨、白僵蚕、蛇鱼甲、椿鸡、活蝓、石龙子、木虻、蜚虻、蜚廉、虫、伏翼（上虫，鱼，中品一十七种，旧十六种）。

梅实（上果，中品一种，旧同）。

大豆黄卷、赤小豆、粟米、黍米（上米，谷，中品三种，旧二种）。

## 《神农本草经》玉石（中品）

《神农本草经》之雄黄

味苦平寒。

主寒热，鼠瘘恶创，疽痔死肌，杀精物，恶鬼，邪气，百虫毒，胜五兵。炼食之，轻食神仙。一名黄食石。生山谷。

吴普曰：雄黄，神农苦，山阴有丹雄黄，生山之阳，故曰雄，是丹之雄，所以名雄黄也。

名医曰：生武都敦煌山之阳，采无时。

案西山经云：高山其下多雄黄。郭璞云：晋太兴三年，高平郡界有山崩，其中出数千斤雄黄。抱朴子仙药篇云：雄黄当得武都山所出者，纯而无杂，其赤如鸡冠，光明晔晔乃可用耳，其但纯黄似雄黄，色无赤光者，不任以作仙药，可以合理病药耳。

《神农本草经》之石流黄

（流旧作硫，御览引作流，是）

味酸温。

主妇人阴蚀，疽痔恶血，坚筋骨，除头秃，能化金银铜铁奇物（御览引云：石流青、白色，主益肝气明目，石流赤，生羌道山谷）。生山谷。

吴普曰：硫黄一名石留黄，神农黄帝雷公咸有毒，医和扁鹊苦无毒，或生易阳，或河西，或五色，黄是潘水石液也（潘，即矾，古字），烧令有紫焰者，八月九日采，治妇人血结（御览云：治妇人绝阴，能合金银铜铁）。

名医曰：生东海牧羊山，及太山河西山，矾石液也。

案范子计然云：石流黄出汉中，又云刘冯饵石流黄而更少。刘逵注吴都赋云；流黄，土精也。

《神农本草经》之雌黄

味辛平。

主恶创头秃痂疥，杀毒虫虱，身痒，邪气诸毒。炼之，久服，轻身增年不老。生山谷。

名医曰：生武都，与雄黄同山生，其阴山有金，金精熏，则生雌黄，采无时。

《神农本草经》之水银

味辛寒。

主疥瘘痂疡白秃，杀皮肤中虱，堕胎，除热，杀金银铜锡毒。熔化还复为丹，久服神仙不死。生平土。

名医曰：一名汞，生符陵，出于丹砂。

案说文云：澒，丹沙所化为水银也。广雅云：水银谓之汞。淮南子地形训云：白澒，九百岁生白澒，白(上兴下石)，九百岁生百金。高诱云：白澒，水银也。

《神农本草经》之石膏

味辛微寒。

主中风寒热，心下逆气惊喘，口干，苦焦，不能息，腹中坚痛，除邪鬼，产乳，金创。生山谷。

名医曰：一名细石，生齐山及齐卢山，鲁蒙山，采无时。

《神农本草经》之慈石

味辛寒。

主周痹，风湿，肢节中痛不可持物，洗洗，酸消，除大热烦满及耳聋。一名元石。生山谷。

吴普曰：慈石，一名磁君。

名医曰：一名处石，生太山，及慈山山阴，有铁处则生其阳，采无时。

案北山经云：灌题之山其中，多磁石。郭璞云：可以取铁。管子地数篇云：山上有慈石者，下必有铜。吕氏春秋精通篇云：慈石召铁。淮南子说山训云：慈石能引铁，只作慈，旧作磁，非，名医别出元石条，亦非。

《神农本草经》之凝水石

味辛寒。

主身热，腹中积聚，邪气，皮中如火烧，烦满，水饮之。久服不饥。一名白水石。生山谷。

吴普曰：神农辛，吱伯医和扁鹊甘无毒。李氏大寒，或生邯郸，采无时，如云母色（御览引云，一名寒水石）。

名医曰：一名寒水石，一名凌水石，盐之精也，生常案及凝山，又中水县邯郸。

范子计然云：水石出河东，色泽者善。

《神农本草经》之阳起石

味咸微温。

主崩中漏下，破子臧中血，症瘕结气，寒热，腹痛无子，阴痿不起（御览引，作阴阳不合），补不足（御览引，有句挛二字）。一名白石。生山谷。

吴普曰：阳起石，神农扁鹊酸无毒，桐君雷公岐伯咸无毒，李氏小寒，或生太山（御览引云，或阳起山，采无时）。

名医曰：一名石生，一名羊起石，云母根也，生齐山及琅邪，或云山阳起山，采无时。

《神农本草经》之孔公蘖

味辛温。

主伤食不化，邪结气，恶创，疽瘘痔，利九窍，下乳汁（御览引云，一名通石，大观本，作黑字）。生山谷。

吴普曰：孔公孽，神农辛，岐伯咸，扁鹊酸无毒，色青黄。

名医曰：一名通石，殷孽根也，青黄色生梁山。

《神农本草经》之殷孽

味辛温。

主烂伤淤血，泄利寒热，鼠寒瘘症瘕结气。一名姜石。生山谷（按此当与孔公孳为一条）。

名医曰：钟乳根也生赵国，又梁山及南海，采无时。

《神农本草经》之铁精

平。

主明目化铜。

铁落，味辛平，主风热，恶创，疡疽创痂，疥气在皮肤中。

铁，主坚肌耐痛，生平泽（旧为三条，今并）。

名医曰：铁落一名铁液，可以染皂，生牧羊及祊城或析城，采无时。

案说文云：铁，黑金也，或省作铁，古文作銕。

《神农本草经》之理石

味辛寒。

主身热，利胃解烦，益精明目，破积聚，去三虫。一名石立制石。生山谷。

名医曰：一名饥石，如石膏，顺理而细，生汉中，及卢山，采无时。

《神农本草经》之长石

味辛寒。

主身热，四肢寒厥，利小便，通血脉，明目，去翳，眇，下三虫，杀蛊毒。久服不饥。一名方石。生山谷。

吴普曰：长石一名方石，一名直石，生长子山谷，如马齿，润泽玉色长鲜，服之不饥（御览）。

名医曰：一名土石，一名直石，理如马齿，方面润泽，玉色，生长子山，及太山临溜采无时。

《神农本草经》之肤青

味辛平。

主蛊毒，及蛇菜肉诸毒，恶创。生川谷。

名医曰：一名推青，一名推石，生益州。

案陶宏景云：俗方及仙经，并无用此者，亦相与不复识。

上玉石，中品一十四种，旧十六种，考铁落、铁，宜与铁精为一。

## 《神农本草经》草（中品）

《神农本草经》之干姜

味辛温。

主胸满咳逆上气，温中止血，出汗，逐风，湿痹，肠澼，下利。生者尤良，久服去臭气，通神明。生川谷。

名医曰：生楗为及荆州扬州，九月采。

案说文云：姜，御湿之菜也。广雅云：葰廉姜也。吕氏春秋本味篇云：和之美者，阳朴之姜，高诱注，阳朴地名在蜀郡，司马相如上林赋，有茈姜云云。

《神农本草经》之枲耳实

味甘温。

主风头，寒痛，风湿，周痹，四肢拘挛，痛，恶肉死肌。久服益气，耳目聪明，强志轻身。一名胡枲，一名地葵。生川谷。

名医曰：一名葹，一名常思，生安陆及六安田野，实熟时采。

案说文云：蓀，卷耳也。苓，卷耳也。广雅云：苓，耳葹，常枲，胡枲，枲耳也。尔雅云：苍耳，苓耳。郭璞云：江东呼为常枲，形似鼠耳，丛生如盘。毛诗云：采采卷耳。传云：卷耳，苓耳也。陆玑云：叶青，白色，似胡荽，白华，细茎蔓生，可煮为茹，滑而少味，四月中生子，正如妇人耳珰，今或谓之耳珰草，郑康成谓是白胡荽，幽州人谓之爵耳。淮南子览冥训云：位贱尚枲。高诱云：枲者，枲耳，菜名也。幽冀谓之檀菜，雒下谓之胡枲。

《神农本草经》之葛根

味甘平。

主消渴，身大热，呕吐，诸痹，起阴气，解诸毒，葛谷，主下利，十岁已上。一名鸡齐根。生川谷。

吴普曰：葛根，神农甘，生太山（御览）。

名医曰：一名鹿藿，一名黄斤，生汶山，五月采根，暴干。

《神农本草经》之括楼根

味苦寒。

主消渴，身热，烦满，大热，补虚安中，续绝伤。一名地楼。生川谷，及山阴。

吴普曰：括楼，一名泽巨，一名泽姑（御览）。

名医曰：一名果裸，一名天瓜，一名泽姑，实名黄瓜，二月八月，采根，暴干，三十日成，生宏农。

案说文云：(上芪下口)，(上芪下口)蒌，果蓏也。广雅云：王白，(上艹下刀下贝)也。（党为王(上芪下口)）尔雅云：果裸之实，括楼。郭璞云：今齐人呼之为天瓜。毛诗云：果裸之实，亦施于宇。传云：果裸，括楼也。吕氏春秋云：王善生。高诱云：善或作瓜，(左舌右瓜)(左娄右瓜)也。案吕氏春秋善字乃(上芪下口)之误。

《神农本草经》之苦参

味苦寒。

主心腹结气，症瘕积聚，黄疸，溺有余沥，逐水，除痈肿，补中，明目，止泪。一名水槐，一名苦识。生山谷及田野。

名医曰：一名地槐，一名菟槐，一名骄槐，一名白茎，一名虎麻，一名芩茎，一名禄曰，一名陵郎，生汝南，三月八月十月，采根，暴干。

《神农本草经》之当归

味甘温。

主咳逆上气，温虐，寒热，洗在皮肤中（大观本，洗音癣）。妇人漏下绝子，诸恶创疡金创。煮饮之。一名干归。生川谷。

吴普曰：当归，神农黄帝桐君扁鹊甘无毒，岐伯雷公辛无毒，李氏小温，或生羌胡地。

名医曰：生陇西，二月八月，采根阴干。

案广雅云：山靳，当归也。尔雅云：薜，山靳。郭璞云：今似靳而粗大，又薜，白靳。郭璞云：即上山靳。范子计然云：当归，出陇西，无枯者善。

《神农本草经》之麻黄

味苦温。

主中风伤寒头痛温疟，发表，出汗，去邪热气，止咳逆上气，除寒热，破症坚积聚。一名龙沙。

吴普曰：麻黄一名卑相，一名卑坚，神农雷公苦无毒，扁鹊酸无毒，李氏平，或生河东，四月，立秋采（御览）。

名医曰：一名卑相，一名卑盐，生晋地及河东，立秋采茎，阴干今青。

案广雅云：龙沙，麻黄也。麻黄茎，狗骨也。范子计然云：麻黄出汉中三辅。

《神农本草经》之通草

（御览作蓪草）

味辛平。

主去恶虫，除脾胃寒热，通利九窍，血脉关节，今人不忘。一名附支。生山谷。

吴普曰：蓪草，一名丁翁，一名附支，神农黄帝辛，雷公苦，生石城山谷，叶菁蔓延，止汗，自正月采（御览）。

名医曰：一名丁翁，生石城及山阳，正月采枝，阴干。

案广雅云：附支，蓪草也。中山经云：升山其草多寇脱。郭璞云：寇脱草，生南方，高丈许，似荷叶，而茎中有瓤，正白，零陵人植而日灌之，以为树也。尔雅云：离南活莌. 郭璞注同，又倚商，活脱。郭璞云：即离南也。范子计然云：蓪草，出三辅。

《神农本草经》之芍药

味苦平。

主邪气腹痛，除血痹，破坚积寒热，疝瘕，止痛，利小便，益气（艺文类聚引云：一名白术，大观本，作黑字）。生川谷及丘陵。

吴普曰：芍药，神农苦，桐君甘，无毒，岐伯咸。李氏小寒，雷公酸，一名甘积，一名解仓，一名诞，一名余容，一名白术，三月三日采。（御览）

名医曰：一名白术，一名余容，一名犁食，一名解食，一名铤，生中岳，二月八月，采根，暴干。

案广雅云：挛夷，芍药也。白术、牡丹也。北山经云：绣山其草多芍药。郭璞云：芍药一名辛夷，亦香草属。毛诗云：赠之以芍药。传云：芍药，香草。范子计然云：芍药出三辅。崔豹古今注云：芍药有三种，有草芍药，有木芍药，木有花，大而色深，俗呼为牡丹，非也。又云：一名可离。

《神农本草经》之蠡实

味甘平。

主皮肤寒热，胃中热气，寒湿痹，坚筋骨，今人嗜食。久服轻身。花叶，去白虫。一名剧草，一名三坚一名豕首。生川谷。

吴普曰：蠡实，一名剧草，一名三坚，一名剧荔华（御览），一名泽蓝，一名豕首，神农黄帝甘辛无毒，生宛句，五月采。（同上）

名医曰：一名荔实，生河东，五月采，实阴干。

案说文云：荔，草也，似蒲而小，根可作刷。广雅云：马薤，荔也。月令云：仲冬之月，荔挺出。郑云：荔挺，马薤也。高诱注淮南子云：荔马，荔草也。通俗文云：一名马兰。颜之推云：此物河北平泽率生之，江东颇多种于阶庭，但呼为早蒲，故不识马薤。

《神农本草经》之瞿麦

味苦寒。

主关格，诸癃结，小便不通，出刺，决痈肿，明目去翳，破胎堕子，下闭血。一名巨句麦。生川谷。

名医曰：一名大菊，一名大兰，生大山，立秋，采实，阴干。

案说文云：蘧，蘧麦也。菊，大菊，蘧麦。广雅云：茈葳，陵苕，蘧麦也。尔雅云：大菊，蘧麦。郭璞云：一名麦句姜，即瞿麦。陶宏景云：子颇似麦，故名瞿麦。

《神农本草经》之元参

味苦微寒。

主腹中寒热积聚，女子产乳余疾，补肾气，令人目明。一名重台。生川谷。

吴普曰：元参，一名鬼藏，一名正马，一名重台，一名鹿腹，一名端，一名元台，神农桐君黄帝雷公扁鹊苦无毒，岐伯咸，李氏寒，或生冤朐山阳，二月生叶如梅毛，四四相值似芍药，黑茎方高四五尺，华赤，生枝间，四月，实黑。（御览）

名医曰：一名元台，一名鹿肠，一名正马，一名减，一名端，生河间及冤句，三月四月采根，暴干。

案广雅云：鹿肠，元参也。范子计然云：元参出三辅，青色者善。

《神农本草经》之秦艽

味苦平。

主寒热邪气，寒湿，风痹，肢节痛，下水，利小便。生山谷。

名医曰：生飞乌山，二月八月，采根，暴干。

案说文云：(上艹下卉)草之相(上艹下乴)者，玉篇作(上艹下乴)，居包切。云秦艽，药艽同。萧炳云：本经名秦瓜，然则今本经名，亦有名医改之者。

《神农本草经》之百合

味甘平。

主邪气腹张心痛，利大小便，补中益气。生川谷。

吴普曰：百合一名重迈，一名中庭，生冠朐及荆山。（艺文类聚引云：一名重匡）

名医曰：一名重箱，一名摩罗，一名中逢花，一名强瞿，生荆州，二月八月，采根，暴干。

案玉篇云：蹯，百合蒜也。

《神农本草经》之知母

味苦寒。

主消渴，热中，除邪气，肢体浮肿，下水，补不足，益气。

一名蚳母，一名连母，一名野蓼，一名地参，一名水参，一名水浚，一名货母，一名蝭母。生川谷。

吴普曰：知母，神农桐君无毒，补不足益气。（御览引云：一名提母）

名医曰：一名女雷，一名女理，一名儿草，一名鹿列，一名韭蓬，一名儿踵草，一名东根，一名水须，一名沈燔，一名薅，生河内，二月八月，采根暴干。

案说文云：芪，芪母也。荨，苋藩也，或从爻作薅。广雅云：芪母儿踵，东根也。尔雅云：薅，莐藩。郭璞云：生山上，叶如韭，一曰蝭母。范子计然云：蝭母，出三辅，黄白者善。玉篇作(上艹下是)母。

《神农本草经》之贝母

味辛平。

主伤寒烦热，淋沥邪气，疝瘕，喉痹，乳难，金创，风痉。一名空草。

名医曰：一名药实，一名苦花，一名苦菜，一名商（莔字）草，一名勤母，生晋地，十月采根暴干。

案说文云：莔，贝母也。广雅云：贝父，药实也。尔雅云：莔，贝母。郭璞云：根如小贝，圆而白华，叶似韭。毛诗云：言采其虻。传云：虻，贝母也。陆玑云：其叶如括楼而细小，其子在根下如芋子，正白，四方连累相著有分解也。

《神农本草经》之白芷

味辛温。

主女人漏下赤白，血闭，阴肿，寒热，风头，侵目，泪出，长肌肤、润泽，可作面脂。一名芳香。生川谷。

吴普曰：白芷，一名(上艹下器)，一名苻离，一名泽芬，一名(上艹下左目右完)（御览）。

名医曰：一名白芷，一名(上艹下器)，一名莞，一名苻离，一名泽芬，叶一名蓆麻，可作浴汤，生河东下泽，二月八月，采根，暴干。

案说文云：芷，(上艹下器)也。(上艹下器)，楚谓之篱。晋谓之(上艹下器)，齐谓之芷。广雅云：白芷，其叶谓之药。西山经云：号山，其草多药(上艹下器)。郭璞云：药，白芷，别名(上艹下器)，香草也。淮南子修务训云：身苦秋药被风。高诱云：药，白芷，香草也。王逸注楚词云：药，白芷，按名医一名莞云云，似即尔雅莞，苻离，其上鬲，而说文别有，夫离也。蓆，夫蓠上也，是非一草。舍人云：白蒲一名苻离，楚谓之莞，岂蒲与芷相似，而名医误合为一乎。或说文云：楚谓之蓠，即夫篱也，未可得详，旧作芷，非。

《神农本草经》之淫羊藿

味辛寒。

主阴痿绝伤，茎中痛，利小便，益气力，强志。一名刚前。生山谷。

吴普曰：淫羊藿，神农雷公辛，李氏小寒，坚骨（御览）。

名医曰：生上山郡阳山。

《神农本草经》之黄芩

味苦平。

主诸热黄疽，肠澼，泄利，逐水，下血闭，恶创恒蚀，火疡。一名腐肠。生川谷。

吴普曰：黄芩，一名黄文，一名妒妇，一名虹胜，一名红芩，一名印头，一名内虚，神农桐君黄帝雷公扁鹊苦无毒。李氏小温，二月生赤黄叶，两两四四相值，茎空中，或方员，高三四尺，四月花紫红赤，五月实黑根黄，二月至九月采。（御览）

名医曰：一名空肠，一名内虚，一名黄文，一名经芩，一名妒妇，生秭归及冤句，三月三日，采根阴干。

案说文云：(上艹下金)，黄(上艹下金)也。广雅云：(上艹下妊)蒪，黄文，内虚，黄芩也。范子计然云：黄芩出三辅，色黄者，善。

《神农本草经》之狗脊

味苦平。

主腰背强关机，缓急，周痹，寒湿，膝痛，颇利老人。一名百枝。生川谷。

吴普曰：狗脊一名狗青，一名赤节，神农苦，桐君黄帝岐伯雷公扁鹊甘无毒李氏小温，如萆藌，茎节如竹，有刺，叶圆赤，根黄白，亦如竹根，毛有刺。岐伯经云：茎长节，叶端员青赤，皮白有赤脉。

名医曰：一名强膂，一名扶盖，一名扶筋，生常山，二月八月，采根暴干。

案广雅云：洁，狗脊也。玉篇云：，狗脊根也。名医别出契条，非。

《神农本草经》之石龙芮

味苦平。

主风寒湿痹，心腹邪气，利关节，止烦满。久服，轻身明目，不老。一名鲁果能（御览作食果），一名地椹，生川泽石边。

吴普曰：龙芮一名姜苔，一名天豆，神农苦平岐伯酸，扁鹊李氏大寒，雷公咸无毒，五月五日采。（御览）

名医曰：一名石能，一名彭根，一名天豆，生太山，五月五日采子，二月八月采皮，阴干。

案范子计然云：石龙芮，出三辅，色黄者善。

《神农本草经》之茅根

味甘寒。

主劳伤虚羸，补中益气，除淤血，血闭寒热，利小便，其苗，主下水。一名兰根，一名茹根。生山谷田野。

名医曰：一名地管，一名地筋，一名兼杜，生楚地，六月采根。

案说文云：茅，菅也。菅，茅也。广雅云：菅，茅也。尔雅云：白华野菅。郭璞云：菅，茅属。诗云：白华菅兮，白茅束兮。传云：白华，野菅也，已沤，为菅。

《神农本草经》之紫菀

味苦温。

主咳逆上气，胸中寒热结气，去蛊毒痿蹶，安五藏。生山谷。

吴普曰：紫菀，一名青苑。（御览）

名医曰：一名紫茜，一名青苑，生房陵及真定邯郸，二月三月，采根，阴干。

案说文云：菀，茈菀，出汉中，房陵。陶宏景云：白者名白菀。唐本注云：白菀，即女菀也。

《神农本草经》之紫草

味苦寒。

主心腹邪气五疸，补中益气，利九窍，通水道。一名紫丹，一名紫芙（御览引云：一名地血，大观本，无文）。生山谷。

吴普曰：紫草节赤，二月花。（御览）

名医曰：生砀山及楚地，三月采根，阴干。

案说文云：茈，草也，藐，茈草也，草也，可以染留黄。广雅云：茈，草也。山海经云：劳山多茈草。郭璞云：一名紫，中染紫也。尔雅云：藐，茈草。郭璞云：可以染紫。

《神农本草经》之败酱

味苦平。

主暴热火创，赤气，疥搔，疸痔，马鞍，热气。一名鹿肠。生川谷。

名医曰：“一名鹿首，一名马草，一名泽败，生江夏，八月采根曝干。

案范子计然云：败酱出三辅。陶宏景云：气如败酱。故以为名。

《神农本草经》之白鲜

味苦寒。

主头风，黄疸，咳逆，淋沥，女子阴中肿痛，湿痹死肌，不可屈伸，起止行步。生川谷。

名医曰：生上谷及冤句，四月五月，采根阴干。

案陶宏景云：俗呼为白羊鲜，气息正似羊膻或名白膻。

《神农本草经》之酸酱

味酸平。

主热烦满，定志益气，利水道，产难吞其实立产。一名醋酱。生川泽。

吴普曰：酸酱，一名酢酱。（御览）

名医曰：生荆楚，及人家田园中，五月采，阴干。

案尔雅云：葴，寒酱。郭璞云：今酸酱草，江东呼曰苦葴。

《神农本草经》之紫参

味苦辛寒。

主心腹积聚，寒热邪气。通九窍，利大小便。一名牡蒙。生山谷。

吴普曰：伏蒙，一名紫参，一名泉戎，一名音腹，一名伏菟，一名重伤。神农黄帝苦，李氏小寒，生河西山谷或宛句商山，圆聚生，根黄赤有文，皮黑中紫，五月花紫，赤实黑，大如豆，三月采根。(御览大观本节文)

名医曰：一名众戎，一名童肠：一名马行，生河西及冤句，三月采根，火炙使紫色。

案范子计然云：紫参出三辅，赤青色者善。

《神农本草经》之藁本

味辛温。

主妇人疝瘕，阴中寒肿痛，腹中急，除风头痛，长肌肤：说颜色。一名鬼卿，一名地新。生山谷。

名医曰：一名微茎，生崇山，正月二月采根暴干，三十日成。

案广雅云：山芷蔚香，藁本也。管子地员篇云：五臭畴生藁本。荀子大略篇云：兰芷藁本，浙于蜜醴，一佩易之。樊光注尔雅云：藁本一名麋芜，根名靳芷，归作藁，非。

《神农本草经》之石韦

味苦平。

主劳热邪气，五癃闭不通，利小便水道。一名石。生山谷石上。

名医曰：一名石皮，生华阴山谷，不闻水及人声者，良，二月采叶，阴干。

《神农本草经》之萆藌

味苦平。

主腰背痛，强骨节，风寒湿，周痹，恶创不瘳，热气。生山谷。

名医曰：一名赤节，生真定，八月采根曝干。

案博物志云：苃葜与萆藌相乱。

《神农本草经》之白薇

味苦平。

主暴中风，身热肢满，忽忽不知人，狂惑，邪气，寒热酸痋，温疟、洗洗发作有时。生川谷。

名医曰：一名白幕，一名薇草，一名春草，一名骨美，生平原，三月三日，采根阴干。

《神农本草经》之水萍

味辛寒。

主暴热身痒（艺文类聚初学记痒，此是），下水气胜酒，长须发（艺文类聚作乌发），消渴。久服轻身。一名水华（艺文类聚引云：一名水廉）。生池泽。

吴普曰：水萍一名水廉，生泽水上，叶员小，一茎，一叶，根入水，五月华白，三月采，日干。（御览）

名医曰：一始水白，一名水苏，生雷泽，三月采，曝干。

案说文云：萍，蓱也，无根，浮水而生者。萍，苹也，(上卄下宾)，大萍也。广雅云：薸，萍也。夏小正云：七月湟潦生苹。尔雅云：萍苹。郭璞云：水中浮萍，江东谓之薸. 又其大者苹。毛诗云：于以采苹。传云：苹，大萍也。

范子计然曰：水萍出三辅，色青者善。淮南子原道训云：萍树根于水。高诱云：萍，大苹也。

《神农本草经》之王瓜

味苦寒。

主消渴内痹淤血，月闭，寒热，酸疼，益气，俞聋。一名土瓜。生平泽。

名医曰：生鲁地田野，及人家垣墙间，三月采根，阴干。

案说文云：萯，王萯也。广雅云：葵菇，瓜(娄瓜)，王瓜也。夏小正云：四月王萯秀。尔雅云：钩葵菇。郭璞云：钩，(娄瓜)也。一名王瓜，实如瓝瓜，正赤，味苦，月令，王瓜生。郑元云：月令云，王萯生，孔颖连云：疑王萯，则王瓜也。管子地员篇，剽土之次，曰：五沙：其种大萯细萯，白茎青秀以蔓。本草图经云：大，即王萯也。亦谓之土瓜，自别是一物。

《神农本草经》之地榆

味苦微寒。

主妇人乳痓痛，七伤带下病，止痛。除恶肉，止汗，疗金创（御览引云：主消酒，又云明目，大观本草，消酒作黑字，而无明目）。生山谷。

名医曰：生桐柏及冤句，二月八月，采根，暴干。

案广雅云：菗蓏，地榆也。陶宏景云：叶似榆而长，初生布地，而花子紫黑色如豉，故中玉豉。

《神农本草经》之海藻

味苦寒。

主瘿瘤气，颈下核，破散结气，痈肿症瘕坚气，腹中上下鸣，下水十二肿。一名落首。生池泽。

名医曰：一名藫，生东海，七月七日采，暴干。

案说文云：薻，水草也，或作藻。广雅云：海萝，海藻也。尔雅云：薅，海藻也。郭璞云：药草也。一名海萝，如乱发，生海中。本草云：又薻石衣。

郭璞云：水苔也，一名石发，江东食之，或曰藫，叶似而大，生水底也，亦可食。

《神农本草经》之泽兰

味苦微温。

主乳妇内（御览作衄血），中风余疾，大腹水肿，身面四肢浮肿，骨节中水，金创痈肿创脓。一名虎兰，一名龙枣。生大泽傍。

吴普曰：泽兰，一名水香，神农黄帝岐伯桐君酸无毒，李氏温，生下地水傍，叶如兰，二月生，香，赤节，四叶相值枝节间。

名医曰：一名虎蒲，生汝南，三月三日采，阴干。

案广雅云：虎兰，泽兰也。

《神农本草经》之防己

味辛平。

主风寒温疟热气诸痈，除邪，利大小便。一名解离（御览作石解引云：通凑理，利九窍，大观本，六字黑）。生川谷。

吴普曰：木防己，一名解离，一名解燕，神农辛，黄帝岐伯桐君苦无毒，李氏大寒，如艿，茎蔓延，如艽，白根外黄似桔梗，内黑又如车辐解，二月八月十月，采根。（御览）

名医曰，生汉中，二月八月，采根阴干。

案范子计然云：防已出汉中旬阳。

《神农本草经》之款冬花

味辛温。

主咳逆上气，善喘，喉痹，诸惊痫，寒热邪气。一名橐吾（御览作石），一名颗东（御览作颗冬），一名虎须，一名免奚。生山谷。

吴普曰：款冬十二月，花黄白。（艺文类聚）

名医曰：一名氏冬，生常山及上党水傍，十一月，采花阴干。

案广雅云：苦萃款东也。尔雅云：莬奚颗东。郭璞云：款冬也。紫赤华生水中。西京杂记云：款冬，华于严冬。传咸款冬赋序曰：仲冬之月，冰凌积雪，款冬独敷华艳。

《神农本草经》之牡丹

味苦辛寒。

主寒热，中风，瘈痵，痉，惊痫，邪气，除症坚，淤血留舍肠胃，安五脏，疗痈创。一名鹿韭，一名鼠姑。生山谷。

吴普曰：牡丹，神农岐伯辛，李氏小寒，雷公桐君苦无毒，黄帝苦有毒，叶如蓬相植，根如柏，黑中有核，二月采，八月采，日干，人食之，轻身益寿。（御览）

名医曰：生巴郡及汉中，二月八月，采根阴干。

案广雅云：白术，牡丹也。范子计然云：牡丹出汉中河内，赤色者亦善。

《神农本草经》之马先蒿

味平。

主寒热，鬼注，中风湿痹，女子带下病，无子。一名马尿蒿。生川泽。

名医曰：生南阳。

案说文云：蔚，牡蒿也。广雅云：因尘，马先也。尔雅云：蔚，牡菣。

郭璞云：无子者。毛诗云：匪莪伊蔚。传云：菣，牡菣也。陆玑云：三月始生，七月华，华似胡麻华而紫赤，八月为角，角似小豆，角锐而长，一名马新蒿，案新先声相近。

《神农本草经》之积雪草

味苦寒。

主大热，恶创痈疽，浸淫，赤熛，皮肤赤，身热。生川谷。

名医曰：生荆州。

案陶宏景云：荆楚人以叶如钱，谓为地钱草，徐仪药图名连钱草。本草图经云：咸洛二京亦有，或名胡薄荷。

《神农本草经》之女菀

（御览作菀）

味辛温。

主风，洗洗，霍乱，泄利，肠鸣上下无常处，惊痫，寒热百疾。生川谷，或山阳。

吴普曰：女菀，一名白菀，一名识女苑。（御览）

名医曰：一名白菀，一名织女菀，一名茆，生汉中，正月二月采，阴干。

案广雅云：女肠，女菀也。

《神农本草经》之王孙

味苦平。

主五臧邪气，寒湿痹，四肢疼酸，膝冷痛。生川谷。

吴普曰：黄孙一名王孙，一名蔓延，一名公草，一名海孙，神农雷公苦无毒。黄帝甘无毒，生西海山谷，及汝南城郭垣下，蔓延，赤文，茎叶相当。（御览）

名医曰：吴名白功草，楚名王孙，齐名长孙，一名黄孙，一名黄昏，一名海孙，一名蔓延，生海西及汝南城郭下。

案陶宏景云：今方家皆呼王昏，又云壮蒙。

《神农本草经》之蜀羊泉

味苦微寒。

主头秃恶创，热气，疥搔，痂癣虫，疗龋齿。生川谷。

名医曰：一名羊泉，一名饴，生蜀郡。

案广雅云：梤姑，艾但鹿何，泽也。唐本注云：此草，一名漆姑。

《神农本草经》之爵床

味咸寒。

主腰脊痛，不得着床，俯仰艰难，除热，可作浴汤。生川谷及田野。

吴普曰：爵床，一名爵卿。（御览）

名医曰：生汉中。

案别本注云：今人名为香苏。

《神农本草经》之假苏

味辛温。

主寒热，鼠瘘，瘰疬生创，破结聚气，下淤血，除湿痹，一名鼠蓂，生川泽。（旧在菜部，今移）

吴普曰：假苏一名鼠实，一名姜芥也。（御览）名荆芥，叶似落藜而细，蜀中生啖之。（蜀本注）

名医曰：一名姜芥，生汉中。

案陶宏景云：即荆芥也，姜荆声讹耳，先居草部中，令人食之，录在菜部中也。

《神农本草经》之翘根

味甘寒平（御览作味苦平）。

主下热气，益阴精，令人面说好，明目。久服轻身耐老。生平泽。（旧在唐本退中，今移）

吴普曰：翘根，神农雷公甘有毒，三月八月采，以作蒸，饮酒病人。（御览）

名医曰：生蒿高，二月八月采。

案陶宏景云：方药不复用，俗无识者。

上草中品四十九种，旧四十六种，考菜部假苏，及唐本退中，翘根，宜入此。

## 《神农本草经》木（中品）

《神农本草经》之桑根白皮

味甘寒。

主伤中，五劳六极，羸瘦，崩中，脉绝，补虚益气。

叶主除寒热出汗。桑耳黑者，主女子漏下，赤白汁，血病，症瘕积聚，阴补阴阳，寒热，无子。五木耳名糯，益气不饥，轻身强志。生山谷。

名医曰：桑耳一名桑菌，一名木麦，生犍为，六月多雨时采，即暴干。

案说文云：桑，蚕所食叶，木(上卄中而下大)，木耳也。蕈，桑(上卄中而下大)。尔雅云：桑瓣有葚栀。舍人云：桑树一半有葚，半无葚，名栀也。郭璞云：瓣，半也，又女桑，(木夷)桑。郭璞云：今俗呼桑树小而条长者，为女桑树，又(上厌下水)山桑。郭璞云：似桑材中作弓及草辕，又桑柳槐条。郭璞云：阿那垂条。

《神农本草经》之竹叶

味苦平。

主咳逆上气溢筋急，恶疡，杀小虫。

根，作汤，益气止渴，补虚下气。

汁，主风痓. 实，通神明，轻身益气。

名医曰：生益州。

案说文云：竹，冬生草也，象形，下者，箁，箬也。

《神农本草经》之吴茱萸

（御览引：无吴字，是）

味辛温。

主温中，下气，止痛，咳逆，寒热，除湿血痹，逐风邪，开凑（旧作腠，御览作涛，是）理根杀三虫。一名藙。生山谷。

名医曰：生冤句，九月九日采，阴干。

案说文云：茱，茱萸，属，萸，茱萸也。煎茱萸，汉律，会稽献藙一斗。

广雅云：(木尻)，榝，档，樾，茱萸也。三苍云：莍，茱萸也。（御览）尔雅云：椒、榝，丑莍. 郭璞云：茱萸子，聚生成房貌，今江东亦呼榝，似茱萸而小，赤色。礼记云：三牲用藙。郑云：藙煎茱萸也。汉律会稽献焉，尔雅谓之榝. 范子计然云：茱萸，出三辅。陶宏景云：礼记名藙而作俗中呼为藙子，当是不识藙字似杂字，仍以相传。

《神农本草经》之卮子

（旧作栀，艺文类聚及御览引，作支，是）

味苦寒。

主五内邪气，胃中热气面赤，酒炮，皶鼻，白赖，赤癞，创疡。一名木丹。生川谷。

名医曰：一名樾桃，生南阳，九月采实，暴干。

案说文云：栀，黄木可染者。广雅云：栀子，桃也。史记货殖传云：巴蜀地饶卮。集解云：徐广曰音支，烟支也。紫，赤色也，据说文当为栀。

《神农本草经》之芜荑

味辛。

主五内邪气散，皮肤骨节中，淫，淫温行毒，去三虫，化食。一名无姑，一名殿塘（御览引云：逐寸白，散雒中，温温喘息，大观本作黑字）。生川谷。

名医曰：一名殿塘，生晋山，三月采实，阴干。

案说文云：梗，山枌榆，有束荚可为芜荑者。广雅云：山榆，母估也。

尔雅云：莁荑(上艹下左杀右殳)(上艹下墙)。郭璞云：一名白蒉，又无姑，其实夷。郭璞云：无姑，姑榆也。生山中，叶圆而厚，剥取皮合渍之，其味辛香，所谓芜荑。范子计然云：芜荑在地，赤心者善。

《神农本草经》之枳实

味苦寒。

主大风在皮肤中，如麻豆苦痒（御览作痰，非），除寒热结，止利（旧作痢，御览作利，是），长肌肉，利五脏，益气轻身。生川泽。

吴普曰：枳实苦，雷公酸无毒，李氏大寒，九月十月采，阴干。（御览）

名医曰：生河内，九月十月采，阴干。

案说文云：枳木似橘。周礼云：橘逾淮而化为枳。沈括补笔谈云：六朝以前，医方，唯有枳实，无枳壳，后人用枳之小嫩者为枳实，大者为枳壳。

《神农本草经》之厚朴

味苦温。

主中风，伤寒，头痛，寒热，惊悸气，血痹，死肌，去三虫。

吴普曰：厚朴，神农岐伯雷公苦无毒，李氏小温。（御览引云，一名厚皮，生交址）

名医曰：一名厚皮，一名赤朴，其树名榛，其子名逐，生交址冤句，九月十月采皮。阴干。

案说文云：朴，木皮也，榛木也。广雅云：重皮，厚朴也。范子计然云：厚朴出宏农，按今俗以榛为亲，不知是厚朴，说文榛栗，字作亲。

《神农本草经》之秦皮

味苦微寒。

主风寒湿痹，洗洗，寒气，除热，目中青翳白膜。久服，头不白，轻身。生川谷。

吴普曰：岑皮，一名秦皮，神农雷公黄帝岐伯酸无毒，李氏小寒，或生冤句水边，二月八日采。(御览)

名医曰：一名岑皮，一名石檀，生庐江及冤句，二月八月采皮，阴干。

案说文云：梣、青皮木，或作(左木右上宀下帚)。淮南子倜真训云：梣木，色青翳。高诱云：梣木，苦历木也，生于山，剥取其皮，以水浸之，正青，用洗眼，愈人目中肤翳。据吴普云：岑皮，名秦皮，本经作秦皮者，后人以俗称改之，当为岑皮。

《神农本草经》之秦菽

味辛温。

主风邪气，温中除寒痹，坚齿发，明目。久服，轻身，好颜色，耐老增年，通神。生川谷。

名医曰：生太山及秦岭上，或琅邪，八月九月采实。

案说文云：菽，菽萯. 莍菽榝实莍裹如裘者，榝似茱萸，出淮南。广雅云：榝(木卡)，茱萸也。北山经云：景山多秦椒。郭璞云，子似椒面细叶草也。

尔雅云：(木毁)，大椒。郭璞云：今椒树丛生实大者，名为(木毁)，又椒丑莍. 郭璞云：(上亠下裘)萸子聚成房貌，今江东亦呼莍榝，似茱萸而小，赤色。毛诗云：椒聊之实。传云：椒卿，椒也。陆玑云：椒树似茱萸，有针刺，叶坚而滑泽，蜀人作茶，吴人作茗，皆合煮其叶以为香。范子计然云：秦椒出天水陇西，细者善。淮南子人间训云：申椒杜茞，美人之所怀服，旧作椒，非，据山海经，有秦椒，生闻喜景山，则秦非秦地之秦也。

《神农本草经》之山茱萸

味酸平。

主心下邪气，寒热，温中，逐寒湿痹，去三虫。久服轻身。一名蜀枣。生山谷。

吴普曰，山茱萸，一名鬾实，一名鼠矢，一名鸡足，神农黄帝雷公扁鹊酸无毒，岐伯辛，一经酸，或生冤句琅邪，或东海承县，叶如梅，有刺毛，二月，华如杏四月实如酸枣，赤，五月采实。（御览）

名医曰，一名鸡足，一名鬾实，生汉中及琅邪冤句，东海承县，九月十月采实，阴干。

《神农本草经》之紫葳

味酸，（御览作咸）微寒。

主妇人产乳余疾，崩中，症瘕，血闭，寒热，羸瘦，养胎。生川谷。

吴普曰，紫葳一名武威，一名瞿麦，一名陵居腹，一名鬼目，一名茏华，神农雷公酸，岐伯辛，扁鹊苦咸，黄帝甘无毒，如麦根黑，正月八月采，或生真定（御览）。

名医曰，一名陵苕，一名茏华，生西海及山阳。

案广雅云：茈葳，陵苕，蘧麦也。尔雅云：苕。陵苕，郭璞云：一名陵时。本草云：又黄华蔱，白华茏。郭璞云：苕、华、色异，名亦不同。毛诗云：苕之华。传云：苕，陵苕也。范子计然云：紫葳出三辅。李当之云：是瞿麦根据李说与广雅合，而唐本注引尔雅注，有一名陵霄四字，谓即陵霄花，陆玑以为鼠尾，疑皆非，故不采之。

《神农本草经》之猪苓

味甘平。

主痎疟，解毒蛊，注。（御览作蛀）不祥利水道。久服轻身耐老。（御览作能老。）一名猳猪尿。生山谷。

吴普曰：猪苓，神农甘，雷公苦无毒。（御览引云，如茯芩，或生冤句，八月采。）

名医曰：生衡山及济阴冤句，二月八月采，阴干。

案庄子云：豕零，司马彪注，作豕囊云，一名猪苓，根似猪卵，可以治渴。

《神农本草经》之白棘

味辛寒。

主心腹痛，痈肿渍脓，止痛。一名棘针。生川谷。

名医曰：一名棘刺，生雍州。

案说文云：棘，小枣丛生者。尔雅云：髦颠棘。孙炎云：一名白棘。李当之云：此是酸枣树针，今人用天门冬苗代之，非是真也。案经云：天门冬一名颠勒，勒棘声相近，则今人用此，亦非无因也。

《神农本草经》之龙眼

味甘平。

主五脏邪气，安志厌食。久服，强魂聪明，轻身，不老，通神明。一名益智。生山谷。

吴普曰：龙眼一名益智，要术一名比目。（御览）

名医曰：其大者似槟榔，生南海松树上，五月采，阴干。

案广雅云：益智，龙眼也。刘达注吴都赋云：龙眼，如荔枝而小，圆如弹丸，味甘，胜荔枝，苍梧，交址，南海，合浦皆献之，山中人家亦种之。

《神农本草经》之松罗

味苦平。

主瞋怒邪气，止虚汗头风，女子阴寒肿病。一名女萝。生山谷。

名医曰：生熊耳山。

案广雅云：女萝松萝也。毛诗云：茑与女萝。传云：女萝菟丝，松萝也。

陆玑云：松萝自蔓松上，枝正青，与兔丝异。

《神农本草经》之卫矛

味苦寒。

主女子崩中下血，腹满汗出，除邪，杀鬼毒虫注。一名鬼箭。生山谷。

吴普曰：鬼箭一名卫矛，神农黄帝桐君苦无毒，叶如桃如羽，正月二月七月采，阴干，或生野田（御览）。

名医曰：生霍山，八月采，阴干。

案广雅云：鬼箭，神箭也。陶宏景云：其茎有三羽，状如箭羽。

《神农本草经》之合欢

味甘平。

主安五脏，利心志，（艺文类聚作和心志，御览作和心气。）令人献乐无忧。久服轻身明目得所欲。生山谷。

名医曰：生益州。

案唐本注云：或曰合昏，欢昏音相近。日华子云：夜合。

上木，中品一十七种，旧同。

## 《神农本草经》兽（中品）

《神农本草经》之白马茎

味咸平。

主伤中脉绝，阴不起，强志益气，长肌肉，肥健，生子。

眼，主惊痫，腹满，疟疾，当杀用之。

悬蹄，主惊邪，瘈痵，乳难，辟恶气鬼毒蛊注，不祥，生平泽。

名医曰：生云中。

《神农本草经》之鹿茸

味甘温。

主漏下恶血，寒热，惊痫，益气强志，生齿不老。

角，主恶创痈肿，逐邪恶气，留血在阴中。

名医曰：茸，四月五月解角时取阴干使时躁，角七月采。

《神农本草经》之牛角(角思)

下闭血，淤血，疼痛，女人带下血。

髓，补中填骨髓。久服增年。胆可丸药。

案说文云：(角思)，角中骨也。

《神农本草经》之羖羊角

味咸温。

主青盲明目，杀疥虫，止寒泄，辟恶鬼虎狼，止惊悸。久服，安心益气，轻身。生川谷。

名医曰：生河西，取无时。

案说文云：羖夏羊，牝曰羖. 尔雅云：羊牝，羖. 郭璞云：今人便以牂，羖，为黑白羊名。

《神农本草经》之牡狗阴茎

味咸平。

主伤中，阴痿不起，令强热大，生子，除女子带下十二疾。一名狗精。胆主明目。

名医曰，六月上伏，取阴干百日。

《神农本草经》之羚羊角

味咸寒。

主明目，益气起阴，去恶血注下，辟蛊毒恶鬼不祥，安心气，常不厌寐。生川谷。

名医曰：生石城及华阴山，采无时。

案说文云：羚大羊而细角。广雅云：美皮冷角。尔雅云：羚大羊。郭璞云：羚羊似羊而大，角园锐，好在山崖间。陶宏景云：尔雅名羱羊。据说文云：苋山羊细角也。尔雅云：羱如羊。郭璞云：羱似吴羊而大角，角椭，出西方，苋即羱正字，然本经羚字，实羚字俗写，当以羚为是尔雅释文，引本草作羚。

《神农本草经》之犀角

味苦寒。

主百毒虫注，邪鬼，障气杀钩吻鸩羽蛇毒，除不迷或厌寐。久服轻身。生山谷。

名医曰：生永昌及益州。

案说文云：犀南徼外牛，一角在鼻，一角在顶，似豕。尔雅云：犀似豕。

郭璞云：形似水牛，猪头大腹，痹脚，脚有三蹄，黑色，三角，一在顶上，一在鼻上，一在额上，鼻上者，即食角也，小而不椭，好食棘，亦有一角者。

山海经云：琴鼓之山多白犀。郭璞云：此与辟寒，蠲忿，辟尘，辟暑，诸犀，皆异种也。范子计然云：犀角出南郡，上价八千，中三千，下一千。

上兽，中品七种，旧同。

## 《神农本草经》禽（中品）

《神农本草经》之燕屎

味辛平。

主蛊毒鬼注，逐不样邪气，破五癃，利小便。生平谷。

名医曰：生高山。

案说文云：燕、元鸟也，尔口、布翅枝尾，象形作巢，避戊已，乙元鸟也，齐鲁谓之乙，取其名自呼，象形或作乱。尔雅云：燕乱。夏小正云，二月来降，燕乃睇。传云：燕、乙也，九月陟元鸟，蛰，传云；元鸟者，燕也。

《神农本草经》之天鼠屎

味辛寒。

主面痈肿，皮肤洗洗，时痛，肠中血气，破寒热积聚，除惊悸。一名鼠泇，一名石肝。生山谷。

名医曰：生合浦，十月十二月取。

案李当之云：即伏翼屎也。李云：天鼠，方言，一名仙鼠。

案今本方言云：或谓之老鼠，当为天字之误也。

上禽，中品二种，旧同。

## 《神农本草经》虫鱼（中品）

《神农本草经》之猬皮

味苦平。

主五痔阴蚀下血，赤白五色，血汁不止，阴肿痛引要背，酒煮杀之。生川谷。

名医曰：生楚山田野，取无时。

案说文云：似豪猪者，或作猬。广雅云：虎王，猬也。尔雅云：汇毛刺。郭璞云：今谓状似鼠。淮南子说山训云：鹊矢中猬。

《神农本草经》之露蜂房

味苦平。主惊痫瘈痵，寒热邪气，瘨疾，鬼精，蛊毒肠痔。火熬之，良。一名蜂肠。生山谷。

名医曰：一名百穿，一名蜂。生牂柯，七月七日采，阴干。

案淮南子汜论训云：蜂房不容卵。高诱云：房巢也。

《神农本草经》之鳖甲

味咸平。

主心腹症瘕坚积，寒热，去痞息肉，阴蚀，痔恶肉。生池泽。

名医曰：生丹阳，取无时。

案说文云：鳖，甲虫也。

《神农本草经》之蟹

味咸寒。

主脑中邪气，热结痛，(口呙)僻面肿败漆。烧之致鼠。生池泽。

名医曰：生伊洛诸水中，取无时。

案说文云：蟹有二敖八足旁行，非蛇鳝之穴无所庇，或作，蛫蟹也。

荀子勤学扁云：蟹六跪而二螯，非蛇蟺之穴无所寄托。广雅云：蜅蟹，蛫也。

尔雅云：螖蛫，小者。郭璞云：或曰即蟚螖也，似蟹而小。

《神农本草经》之柞蝉

味咸寒。

主小儿惊痫，夜啼，瘨病，寒热，生杨柳上。

名医曰：五月采，蒸干之。

案说文云：蝉以旁鸣者，蜩蝉也。广雅云：(虫奇)蛣，蝉也，复育，蜕也，旧作蚱蝉。别录云：蚱者，鸣蝉也，壳一名楉蝉，又名伏蝐，案蚱即柞字。周礼考工记云：侈则柞。郑元云：柞读为咋咋然之咋，声大外也。说文云：诸、大声也，音同柞，今据作柞。柞蝉即五月鸣蜩之蜩，夏小正云：五月良蜩鸣，传良蜩也，五采具。尔雅云：蜩、螂、蜩。毛诗云：如蜩。传云：蜩、蝉也。方言云：楚谓之蜩，宋卫之间，谓之螗蜩，陈郑之间，谓之螂蜩，秦晋之间，谓之蝉，海岱之间，谓之。论衡云：蝉生于复育，开背而出。而玉扁云：蚱蝉，七月生。陶宏景音蚱作云：痖蝉，是为月令之寒蝉，尔雅所云矣，唐本注非之也。

《神农本草经》之蛴螬

味咸微温。

主恶血，血淤，（御览作血瘴）痹气，破折血在胁下坚满痛，月闭，目中淫肤，青翳，白膜。一名蟦蛴。生平泽。

名医曰：一名蝞齐，一名勃齐，生河内人家积粪草中，取无时，反行者，良。

案说文云： (齬内去二加虫)、(齬内去二加虫)(上曹下虫虫)也，蝤，蝤(齬内去二加虫)也，蝎、蝤(齬内去二加虫)也。广雅云：蛭蛒，(上关下虫)(虫属)，地蚕，蠹蟦，蛴螬。尔雅云：蟦、蛴螬。郭璞云：在粪土中，又蝤蛴，蝎。

郭璞云：在木中，今虽通名蝎，所在异，又蝎，蛣(虫屈)。郭璞云：木中蠹虫，蝎、桑蠹。郭璞云：即拮掘。毛诗云：领如蝤蛴。传云：蝤蛴，蝎虫也。方言云：蛴螬，谓之蟦，自关而东，谓之蝤蛴，或谓之蚕蠋，或谓之蚕蠋，梁益之间，谓之蛒，或谓之蝎或谓之蛭蛒，秦晋之间，谓之蠹，或谓之天蝼。

列子天瑞篇云：乌足根为蛴螬。博物志云：蛴螬以背行，快于足用，说文无蟦字，当借蝞为之，声相近，字之误也。

《神农本草经》之乌贼鱼骨

味咸微温。

主女子漏下，赤白经汁，血闭，阴蚀，肿痛，寒热，症瘕，无子。生池泽。

名医曰：生东海，取无时。

案说文云：鲗、鸟鲗，鱼名，或作鲫，左思赋，有乌贼。刘逵注云：乌贼鱼，腹中有墨。陶宏景云：此是(暴鸟)乌所化作，今其口脚具存，犹相似尔。

《神农本草经》之白僵蚕

味咸。

主小儿惊痫夜蹄，去三虫，减黑皯，令人面色好，男子阴疡病。生平泽。

名医曰：生颍川，四月取自死者。

案说文云：蚕任丝也。淮南子说林训云：蚕食而不饮，二十二日而化。

博物志云：蚕三化，先孕而后交，不交者亦生子，子后为，皆无眉目，易伤，收采亦薄，玉篇作僵蚕，正当为僵，旧作殭，非。

《神农本草经》之蛇鱼甲

味辛微温。

主心腹症瘕，伏坚，积聚，寒热，女子崩中，下血五色，小腹阴中相引痛，创疥，死肌。生池泽。

名医曰：生南海，取无时。

案说文云：鳝、鱼名，皮可为鼓鼍，鼍、水虫似蜥，易长大。陶宏景云：蛇即鼍甲也。

《神农本草经》之樗鸡

味苦平。

主心腹邪气，阴痿，益精，强志，生子好色，补中轻身。生川谷。

名医曰：生河内樗树上，七月采，暴干。

案广雅云：樗鸠，樗鸡也。尔雅云：螒、天鸡。李巡云：一名酸鸡。郭璞云：小虫，黑身赤头，一名莎鸡，又曰樗鸡。毛诗云：六月莎鸡振羽。陆玑云：莎鸡，如蝗而班色，毛翅数重，某翅正赤，或谓之天鸡，六月中，飞而振羽，索索作声，幽州人谓之蒲错，是也。

《神农本草经》之蛞蝓

味咸寒。

主贼风，(口呙)僻，轶筋，及脱肛，惊痫挛缩。一名陵蠡。生池泽。

名医曰：一名土蜗，一名附蜗，生大山及阴地沙石垣下，八月取。

案说文云：蝓，虎蝓也，蠃，一石虎蝓。广雅云：蠡蠃、蜗牛，螔蝓也。中山经云：青要之山是多仆累。郭璞云：仆累，蜗牛也，周礼鳖人，祭祀供蠃。郑云：蠃螔蝓。尔雅云：蚹蠃螔蝓。郭璞云：即蜗牛也。名医曰：别出蜗牛条，非。旧作蛞，说文所无。据玉篇云：蛞蛞东，知即活东异文，然则当为活。

《神农本草经》之石龙子

味咸寒。

主五癃邪，结气，破石淋，下血，利小便水道。一名蜥易。生川谷。

吴普曰：石龙子，一名守宫，一名石蜴，一名石龙子，（御览）。

名医曰：一名山龙子，一名守宫，一石石蜴，生平阳及荆山石间，五月取着石上令干。

案说文云：蜥、虫之蜥易也，易，蜥易，蝘蜓，守宫也，象形，蝘在壁曰蝘蜓，在草曰蜥易，或作蝘，蛍、荣蛍蛇，医以注鸣者。广雅云：蛤蚧，(口卢)(虫厘)，蚵(虫龙)，蜥蜴也。尔雅云：蝾螈，蜥蜴，蜥蜴，蝘蜓，蝘蜓，守宫也。

毛诗云：胡为虺蜴，传云蜴，螈也。陆玑云：虺蜴，一名蝾螈，蜴也，或谓之蛇医，如蜥蜴，青绿色，大如指，形状可恶。方言云：守宫，秦晋西夏谓之守宫，或谓之(口卢)蜥(虫厘)，或谓之蜥易，其在泽中者，谓之易锡，南楚谓之蛇医，或谓之蝾螈，东齐，海岱谓之蝾螈，北燕谓之祝蜓，桂林之中，守宫大者而能鸣，谓之蛤蚧。

《神农本草经》之木虻

味苦平。

主目赤痛，眦伤，泪出，淤血，血闭，寒热酸无子。一名魂常。生川泽。

名医曰：生汉中，五月取。

案说文云：虻齧人飞虫。广雅云：（上匿下虫虫）（虫龙），虻也此省文。淮南子齐俗训云：水蚹为（上晦下心）荒。高诱云：青蛉也。又说山训云：虻、散积血。

《神农本草经》之蜚虻

味苦微寒。

主逐淤血，破下血积坚痞症瘕，寒热，通利血脉及九窍。生川谷。

名医曰：生江夏，五月取，腹有血者良。

《神农本草经》之蜚廉

味咸寒。

主血淤，（御览引云逐下血），症坚，寒热，破积聚，喉咽痹，内寒，无子。生川泽。

吴普曰：蜚廉虫。神农黄帝云：治妇人寒热（御览）。

名医曰：生晋阳及人家屋间，立秋采。

案说文云：蝞，卢蝞也，蜚、臭虫，负蠜也，蠜、目蠜也。广雅云：飞蝞，飞蠊也。尔雅云：蜚，蝞. 郭璞云：即负盘臭虫。唐本注云：汉中人食之下气，名曰石美，一名卢蝞，一石负盘，旧作蠊，据刑昺疏引此作廉。

《神农本草经》之(庶虫)虫

味咸寒。

主心腹寒热，洗洗，血积症瘕，破坚，下血闭，生子大，良。一名地鳖。生川泽。

吴普曰：(庶虫)虫，一名土鳖（御览）。

名医曰：一名土鳖，生河东及沙中，人家墙壁下，土中湿处，十月暴干。

案说文云：蟰虫属蠜，目蠜也。广雅云：负蠜，蟰也。尔雅云：草虫，负蠜。郭璞云：常羊也。毛诗云：喓喓草虫。传云：草虫，常羊也。陆玑云：小大长短如蝗也，奇音，青色，好在茅草中。

《神农本草经》之伏翼

味咸平。

主目瞑，明目，夜视有精光。久服，令人喜乐，媚好无忧。一名蝙蝠。生川谷，（旧作禽部，今移）。

吴普曰：伏翼，或生人家屋间，立夏后，阴干。治目冥，令人夜视有光。（艺文类聚）。

名医曰：生太山，及人家屋间，立夏后采，阴干。

案说文云：蝙、蝙蝠也，蝠、蝙蝠，服翼也。广雅云，伏翼，飞鼠，仙鼠，（口式）（口墨）也。尔雅云：蝙蝠服翼。方言云：蝙蝠，自关而东，谓之伏翼，或谓之飞鼠，或谓之老鼠，或谓之仙鼠，自关而西，秦陇之间，谓之蝙蝠，北燕谓之（虫只）（虫厘），李当之云：即天鼠。

上虫、鱼，中品一十七种。旧十六种，考禽部伏翼宜入此。

## 《神农本草经》果（中品）

《神农本草经》之梅实

味酸平。

主下气，除热，烦满，安心，肢体痛，偏枯不仁，死肌，去青黑志，恶疾。生川谷。

吴普曰：梅实（大观本草作核）。明目，益气，（御览）不饥（大观本草，引吴氏本草）。

名医曰：生汉中，五月采，火干。

案说文云：（左木右上艹下尞），干梅之属，或作（左氵右上艹下尞），某、酸果也，以梅为楠。尔雅云：梅楠。郭璞云：似杏实酢，是以某注梅也，周礼笾人，馈食，笾、其实干（左木右上艹下尞）。郑云：干（左木右上艹下尞），干梅也，有桃诸梅诸，是其干者。毛诗疏云：梅暴为腊，羹舋世中，人含之以香口（大观本草）。

上果，中品一种，旧同。

## 《神农本草经》米谷（中品）

《神农本草经》之大豆黄卷

味甘平。

主湿痹，筋挛，膝痛。生大豆，涂痈肿。煮汁，饮，杀鬼毒，止痛，赤小豆。主下水，排痈肿脓血。生平泽。

吴普曰：大豆黄卷，神农黄帝雷公无毒，采无时，去面（黑干），得前胡，乌啄，杏子，牡蛎，天雄，鼠屎，共蜜和佳，不欲海藻龙胆，此法，大豆初出黄土芽是也。生大豆，神农岐伯生熟寒，九月采，杀乌豆毒，并不用元参。赤小豆，神农黄帝咸，雷公甘，九月采（御览）。

名医曰：生大山，九月采。

案说文云：椒豆也，象豆生之形也。莈，小椒也，藿椒之少也。广雅云：大豆，椒也，小豆，莈也，豆角谓之荚，其叶谓之藿。尔雅云，戎叔，谓之荏叔，孙炎云大豆也。

神农本草经》之粟米

味咸微寒。

主养肾气，去胃脾中热，益气。陈者，味苦，主胃热，消渴，利小便（大观本草，作黑字，据吴普增）。

吴普曰：陈粟，神农黄帝苦无毒，治脾热，渴，粟养肾气（御览）。

案说文云：粟、嘉谷实也。孙炎注尔雅粢稷云：粟也，今关中人呼小米为粟米，是。

《神农本草经》之黍米

味甘温。

主益气补中，多热，令人烦（大观本，作黑字，据吴普增）。

吴普曰：黍，神农甘无毒，七月取，阴干，益中补气。（御览）

案说文云：黍、禾属而粘者，以大暑而种，故谓之黍。孔子曰：黍可为酒，禾入水也。广雅云：粢黍稻，其采谓之禾。齐氏要术引记胜之书曰：黍，忌丑，又曰黍，长于已，壮于酉，生于戍，老于亥，死于丑，恶于丙午，忌于丑寅卯，按黍，即糜之种也。

上米，谷、中品三种，旧二种，大小豆为二，无粟米黍米，今增。

## 《神农本草经》菜（中品）

《神农本草经》之蓼实

味辛温。

主明目温中，耐风寒，下水气，面目浮肿，痈疡，马蓼，去肠中蛭虫，轻身。生川泽。

吴普曰，蓼实一名天蓼，一名野蓼，一名泽蓼。（艺文类聚）。

名医曰：生雷泽。

案说文云：蓼、辛菜蔷虞也，蔷，蔷虞，蓼。广雅云：荭、茏、（上艹下左吉右页）、马蓼也。尔雅云：蔷虞，蓼。郭璞云：虞蓼，泽蓼，又荭，茏古，其大者，归。

郭璞云：俗呼荭草为茏鼓，语转耳。毛诗云：隰有游龙，传云：龙，红草也。

陆玑云：一名马蓼，叶大而赤色生水中，高丈余，又以薅杀蓼。传云：蓼，水草也。

《神农本草经》之葱实

味辛温。

主明目补中不足，其茎可作汤，主伤寒寒热，出汗，中风面目肿。

（左上占左下贝右上又右下韭），味辛温。主金创，创败，轻身不饥耐老。生平泽。

名医曰：生鲁山。

案说文云：（左上占左下贝右上又右下韭）菜也，叶似韭。广雅云：韭、（左上占左下贝右上又右下韭）、荞，其华谓之菁。尔雅云：（左上占左下贝右上又右下韭）、鸿荟。郭璞云：即（左上占左下贝右上又右下韭）菜也，又劲山贲。陶宏景云：葱（左上占左下贝右上又右下韭）异物，而今共条，本经既无韭，以其同类，故也。

《神农本草经》之水苏

味辛微温。

主下气，辟口臭，去毒，辟恶。久服，通神明，轻身，耐老。生池泽。

吴普曰：荞蒩一名水苏，一名劳祖（御览）。

名医曰：一名鸡苏，一名劳祖，一名芥蒩，一名芥苴，生九真，七月采。

案说文云：苏，桂荏也。广雅云：芥蒩，水苏也。尔雅云：苏、桂、荏。

郭璞云：苏荏类，故名桂荏。方言云：苏、亦荏也，关之东西或谓之苏或谓之荏，周郑之间，谓之公贲，沅湘之南，谓之（上艹下害），其小者谓之（艹釀）葇，按（艹釀）葇，即香薷也，亦名香葇，名医别出香薷条，非，今紫苏薄荷等，皆苏类也，名医俱别出之。

上菜，中品三种，旧四种，考葱实宜与同条，今并假苏，宜入草部。

---
title: 景岳全书(二)
editLink: true
---

## 卷之十從集雜證謨

諸風

經義 九宮八風篇曰：太一常以冬至之日，居葉蟄之宮四十六日，明日居天留四十六日，明日居倉門四十六日，明日居陰洛四十五日，明日居天宮四十六日，明日居玄委四十六日，明日居倉果四十六日，明日居新洛四十五日，明日復居葉蟄之宮，曰冬至矣。常如是無已，終而復始。太一移日，天必應之以風雨，以其日風雨則吉，歲美民安少病矣。先之則多雨，後之則多旱。太一在冬至之日有變，占在君；太一在春分之日有變，占在相；太一在中宮之日有變，占在吏；太一在秋分之日有變，占在將；太一在夏至之日有變，占在百姓。所謂有變者，太一居五宮之日，病風折樹木，揚砂石，各以其所主占貴賤。因視風所從來而占之。風從其所居之鄉來為實風，主生，長養萬物。從其衝後來為虛風，傷人者也，主殺主害者。謹候虛風而避之，故聖人日避虛邪之道，如避矢石然，邪弗能害，此之謂也。是故太一入徙立於中宮，乃朝八風，以占吉凶也。風從南方來，名曰太弱風，其傷人也。內舍於心，外在於脈，氣主熱。風從西南方來，名曰謀風，其傷人也，內舍於脾，外在於肌，其氣主為弱。風從西方來，名曰剛風，其傷人也，內舍於肺，外在於皮膚，其氣主為燥。風從西北方來，名曰折風，其傷人也，內舍於小腸，外在於手太陽脈，脈絕則溢，脈閉則結不通，善暴死。風從北方來，名曰大剛風，其傷人也，內舍於腎，外在於骨與肩背之膂筋，其氣主為寒也。風從東北方來，名曰凶風，其傷人也，內舍於大腸，外在於兩？腋骨下及肢節。風從東方來，名曰嬰兒風，其傷人也，內舍於肝，外在於筋紐，其氣主為身濕。風從東南方來，名曰弱風，其傷人也，內舍於胃，外在肌肉，其氣主體重。此八風皆從其虛之鄉來，乃能病人。三虛相搏，則為暴病卒死。兩實一虛，病則為淋露寒熱。犯其雨濕之地，則為痿。故聖人避風，如避矢石焉。其有三虛而偏中於邪風，則為擊仆偏枯矣。

歲露論：黃帝問於少師曰：余聞四時八風之中人也，故有寒暑，寒則皮膚急而腠理閉，暑則皮膚緩而腠理開，賊風邪氣因得以入乎？將必須八正虛邪，乃能傷人乎？少師答曰：不然。賊風邪氣之中人也，不得以時。然必因其開也，其入深，其內極病，其病人也卒暴；因其閉也，其入淺以留，其病也徐以遲。帝曰：有寒溫和適，腠理不開，然有卒病者，其故何也？少師曰：雖平居，其腠理開閉緩急，其故常有時也。人與天地相參也，與日月相應也。故月滿則海水西盛，人血氣積，肌肉充，皮膚緻，毛髮堅，腠理卻，煙垢著。當是之時，雖遇賊風，其入淺不深。至其月郭空，則海水東盛，人氣血虛，其衛氣去，形獨居，肌肉減，皮膚縱，腠理開，毛髮殘，膲理薄，煙垢落。當是之時，遇賊風則其入深，其病人也卒暴。帝曰：其有卒然暴死暴病者何也？少師曰：三虛者，其死暴疾也；得三實者，邪不能傷人也。帝曰：願聞三虛。曰乘年之衰，逢月之空，失時之和，因為賊風所傷，是謂三虛。故論不知三虛，工反為粗。帝曰：願聞三實。少師曰：逢年之盛，遇月之滿，得時之和，雖有賊風邪氣，不能危之也。帝曰：願聞歲之所以皆同病者，何因而然？少師曰：此八正之候也。候此者，常以冬至之日，太一立於葉蟄之宮，其至也，天必應之以風雨者矣。風雨從南方來者，為虛風，賊傷人者也。其以夜半至也，萬民皆臥而弗犯也，故其歲民少病。其以晝至者，萬民懈惰而皆中於虛風，故萬民多病。虛邪入客於骨而不發於外，至其立春，陽氣大發，腠理開，因立春之日，風從西方來，萬民又皆中於虛風，此兩邪相搏，經氣結代者矣。故逢其風而遇其雨者，命曰遇歲露焉。因歲之和，而少賊風者，民少病而少死；歲多賊風邪氣，寒溫不和，則民多病而死矣。　　八正神明論帝曰：星辰八正何候？岐伯曰：星辰者，所以制日月之行也；八正者。

所以候八風之虛邪，以時至者也。四時者，所以分春秋冬夏之氣所在，以時調之也，八正之虛邪，而避之勿犯也。以身之虛，而逢天之虛，兩虛相感，其氣至骨，入則傷五臟。工候救之，弗能傷也。故曰：天忌不可不知也。虛邪者，八正之虛邪氣也。正邪者，身形若用力汗出，腠理開，逢虛風，其中人也微，故莫知其情，莫見其形。

陰陽應象大論曰：風勝則動，熱勝則腫，燥勝則乾，寒勝則浮，濕勝則濡瀉。冬傷於寒，春必溫病；春傷於風，夏生飧泄。天氣通於肺，地氣通於嗌，風氣通於肝，雷氣通於心，谷氣通於脾，雨氣通於腎。陽之汗，以天地之雨名之；陽之氣，以天地之疾風名之。邪風之至，疾如風雨，故善治者治皮毛，其次治肌膚，其次治筋脈，其次治六腑，其次治五臟。治五臟者，半死半生也。故天之邪氣，感則害人五臟；水穀之寒熱，感則害於六腑；地之濕氣，感則害皮肉筋脈。東方生風，風生木，木生酸，酸生肝，肝生筋，筋生心。神在天為風，在地為木，在體為筋，在臟為肝，在色為蒼，在音為角，在聲為呼，在變動為握，在竅為目，在味為酸，在志為怒。風傷筋，燥勝風，風勝濕。　　風論黃帝問曰：風之傷人也，或為寒熱，或為熱中，或為寒中，或為癘風，或為偏枯，或為風也，其病各異，其名不同，或內至五臟六腑，不知其解，願聞其說。岐伯對曰：風氣藏於皮膚之間，內不得通，外不得泄，風者善行而數變，腠理開則洒然寒，閉則熱而悶，其寒也則衰食飲，其熱也則消肌肉，故使人怢慄而不能食，名曰寒熱。風氣與陽明入胃，循脈而上至目內眥，其人肥則風氣不得外泄，則為熱中而目黃；人瘦則外泄而寒，則為寒中而泣出。風氣與太陽俱入，行諸脈俞，散於分肉之間，與衛氣相干，其道不利，故使肌肉憤？而有瘍，衛氣有所凝而不行，故其肉有不仁也。癘者，有營氣熱胕，其氣不清，故使鼻柱壞而色敗，皮膚瘍潰風寒客於脈而不去，名曰癘風，或名曰寒熱。以春甲乙傷於風者為肝風，以夏丙丁傷於風者為心風，以季夏戊己傷於邪者為脾風，以秋庚辛中於邪者為肺風，以冬壬癸中於邪者為腎風。風中五臟六腑之俞，亦為臟腑之風，各入其門戶所中，皆為偏風。風氣循風府而上，則為腦風。風入係頭，則為目風，眼寒。飲酒中風，則為漏風。入房汗出中風，則為內風。新沐中風，則為首風。久風入中，則為腸風飧泄。外在腠理，則為泄風。

故風者百病之長也，至其變化，乃為他病也，無常方，然致有風氣也。帝曰：五臟風之形狀不同者何？願聞其診及其病能。岐伯曰：肺風之狀，多汗惡風，急皏然白，時欬短氣，晝日則差，暮則甚，診在眉上，其色白。心風之狀，多汗惡風，焦絕，善怒嚇，赤色，病甚則言不可快，診在口，其色赤。肝風之狀，多汗惡風，善悲，色微蒼，嗌乾善怒，時憎女子，診在目下，其色青。脾風之狀，多汗惡風，身體怠惰，四支不欲動，色薄微黃，不嗜食，診在鼻上，其色黃。腎風之狀，多汗惡風，面龐然浮腫，脊痛不能正立，其色炱，隱曲不利，診在肌上，其色黑。胃風之狀，頸多汗惡風，食飲不下，鬲塞不通，腹善滿，失衣則？脹，食寒則泄，診形瘦而腹大。首風之狀，頭面多汗惡風，當先風一日則病甚，頭痛不可以出內，至其風日，則病少愈。漏風之狀或多汗，常不可單衣，食則汗出，甚則身汗，喘息惡風，衣常濡，口乾善渴，不能勞事。泄風之狀，多汗，汗出泄衣上，口中乾上漬，其風不能勞事，身體盡痛則寒。

玉機真藏論曰：風者百病之長也，今風寒客於人，使人毫毛畢直，皮膚閉而為熱，當是之時，可汗而發也。或痺不仁腫痛，當是之時，可湯熨及火灸刺而去之。弗治，病入舍於肺，名曰肺痺，發欬上氣。弗治，肺即傳而行之肝，名曰肝痺，一名曰厥，？痛出食，當是之時，可按若刺耳。弗治，肝傳之脾，病名曰脾風，發癉，腹中熱，煩心出黃，當此之時，可按可藥可浴。弗治，脾傳之腎，名曰疝瘕，少腹冤熱而痛，出白，一名曰蠱，當此之時，可按可藥。弗治，腎傳之心，病筋脈相引而急，病名曰瘛，當此之時，可灸可藥。弗治，滿十日，法當死。腎因傳之心，心即復反傳而行之肺，發寒熱，病當三歲死。此病之次也。

金匱真言論帝曰：天有八風，經有五風，何謂？岐伯曰：八風發邪，以為經風，觸五臟，邪氣發病。所謂得四時之勝者，春勝長夏，長夏勝冬，冬勝夏，夏勝秋，秋勝春，所謂四時之勝也。東風生於春，病在肝，俞在頸項；南風生於夏，病在心，俞在胸？，西風生於秋，病在肺，俞在肩背；北風生於冬，病在腎，俞在腰股；中央為土，病在脾，俞在脊。故春氣者病在頭，夏氣者病在臟，秋氣者病在肩背，冬氣者病在四肢。故春善病鼽？，仲夏善病胸？，長夏善病洞泄寒中，秋善病風瘧，冬善病痺厥。夏暑汗不出者，秋成風瘧。

調經論曰：風雨之傷人也，先客於皮膚，傳入於孫脈，孫脈滿則傳入於絡脈，絡脈滿則輸於大經脈，血氣與邪并客於分腠之間，其脈堅大，故曰實。實者外堅充滿，不可按之，按之則痛。寒濕之傷人也，皮膚不收，肌肉堅緊，榮血泣，衛氣去，故曰虛。虛者聶辟氣不足，按之則氣足以溫之，故快然而不痛。　　太陰陽明論曰：故犯賊風虛邪者，陽受之，陽受之則入六腑，入六腑則身熱不時臥，上為喘呼。故陽受風氣，陰受濕氣。故傷於風者，上先受之，傷於濕者，下先受之。

生氣通天論曰：風者，百病之始也，清靜則肉腠閉拒，雖有大風苛毒，弗之能害，此因時之序也。因於露風，乃生寒熱。是以春傷於風，邪氣留連，乃為洞泄。夏傷於暑，秋為痎瘧。秋傷於濕，上逆而欬，發為痿厥。冬傷於寒，春必溫病。四時之氣，更傷五臟。

百病始生篇帝曰：夫百病之始生也，皆生於風雨寒暑，清濕喜怒。三部之氣，所傷異類，願聞其會。岐伯曰：三部之氣各不同，或起於陰，或起於陽，請言其方。喜怒不節則傷臟，傷臟則病起於陰也；清濕襲虛則病起於下；風寒襲虛則病起於上，是謂三部。至其淫泆，不可勝數。岐伯曰：風雨寒熱，不得虛，邪不能獨傷人。卒然逢疾風暴雨而不病者，蓋無虛故邪不能獨傷人，此必因虛邪之風，與其身形，兩虛相得，乃客其形。其中於虛邪也，因與天時，與其身形，參以虛實，大病乃成，氣有定舍，因處為名，上下中外，分為三員。是故虛邪之中人也，始於皮膚，皮膚緩則腠理開，開則邪從毛髮入，入則抵深，深則毛髮立，毛髮立則淅然，故皮膚痛。留而不去，則傳舍於絡脈，在絡之時，痛於肌肉，其痛之時息，大經乃代。留而不去，傳舍於經，在經之時，洒淅喜驚。留而不去，傳舍於輸，在輸之時，六經不通四肢，則肢節痛，腰脊乃強。留而不去，傳舍於伏衝之脈，在伏衝之時，體重身痛。留而不去，傳舍於腸胃，在腸胃之時，賁響腹脹，多寒則腸鳴飧泄，食不化，多熱則溏出糜。留而不去，傳舍於腸胃之外，募原之間，留著於脈，稽留而不去，息而成積。邪氣淫泆，不可勝論。帝曰：治之奈何？岐伯曰：察其所痛，以知其應，有餘不足，當補則補，當瀉則瀉，毋逆天時，是謂至治。

邪氣藏府病形篇曰：諸陽之會，皆在於面。中人也方乘虛時，及新用力，若飲食汗出，腠理開，而中於邪。中於面則下陽明，中於項則下太陽，中於頰則下少陽，其中於膺背兩？，亦中其經。虛邪之中身也，灑淅動形。正邪之中人也微，先見於色，不知於身，若有若無，若亡若存，有形無形，莫知其情。

刺節真邪論曰：虛邪之中於人也，灑淅動形，起毫毛而發腠理。其入深，內搏於骨，則為骨痺。搏於筋，則為筋攣。搏於脈中，血閉不通，則為癰。搏於肉，與衛氣相搏，陽勝者則為熱，陰勝者則為寒，寒則真氣去，去則虛，虛則寒。搏於皮膚之間，其氣外發，腠理開，毫毛搖，氣往來行，則為癢。留而不去則痺。衛氣不行，則為不仁。虛邪偏客於身半，其入深，內居營衛，營衛稍衰，則真氣去，邪氣獨留，發為偏枯。其邪氣淺者，脈偏痛。虛邪之入於身也深，寒與熱相搏，久留而內著，寒勝其熱，則骨疼肉枯，熱勝其寒，則爛肉腐肌為膿，肉傷骨，內傷骨為骨蝕。

脈要精微論曰：風成為寒熱。久風為飧泄。脈風成為癘。來徐去疾，上虛下實，為惡風也。故中惡風者，陽受氣也。

壽夭剛柔篇曰：病在陽者命曰風，病在陰者命曰痺，陰陽俱病命曰風痺。風寒傷形，憂恐忿怒傷氣。

通評虛實論曰：不從內外中風之病，故瘦留著也。蹠跛，風寒濕之病也。

平人氣象論曰：面腫曰風。人一呼脈三動，一吸脈三動而躁，尺熱曰病溫，尺不熱脈滑曰病風，脈澀曰痺。

刺志論曰：脈大血少者，脈有風氣，水漿不入，此之謂也。

陰陽別論曰：二陽之病發心脾，其傳為風消，其傳為息賁者，死不治。二陽一陰發病，主驚駭，背痛，善噫，善欠，名曰風厥。三陽三陰發病，為偏枯痿易，四肢不舉。

五色篇曰：黃赤為風，青黑為痛，白為寒，黃而膏潤為膿，赤甚者為血，痛甚為攣，寒甚為皮不仁。

評熱病論帝曰：有病身熱汗出煩滿，煩滿不為汗解，此為何病？岐伯曰：汗出而身熱者風也，汗出而煩滿不解者厥也，病名曰風厥。巨陽主氣，故先受邪；少陰與其為表裏也，得熱則上從之，從之則厥也。帝曰：治之奈何？曰：表裏刺之，飲之服湯。帝曰：勞風為病何如？岐伯曰：勞風法在肺下，其為病也，使人強上冥視，唾出若涕，惡風而振寒，此為勞風之病。帝曰：治之奈何？曰：以救俛仰，巨陽引精者三日，中年者五日，不精者七日，欬出青黃涕，其狀如膿，大如彈丸，從口中若鼻中出，不出則傷肺，傷肺則死矣。　　病能論帝曰：有病身熱解惰，汗出如浴，惡風少氣，此為何病？岐伯曰：病名曰酒風。治之以澤瀉，朮各十分，麋銜五分，合以三指撮，為後飯。

骨空論曰：風從外入，令人振寒，汗出頭痛，身重惡寒，治其風府，調其陰陽，不足則補，有餘則瀉。大風頸項痛，刺風府，風府在上椎。大風汗出，灸？譆，？譆在背下俠脊傍三寸所。

四時氣篇曰：癘風者，素刺其腫上，已刺，以銳鍼鍼其處，按出其惡氣，腫盡乃止。常食方食，無食他食。

熱病篇曰：偏枯，身偏不用而痛，言不變，志不亂，病在分腠之間，巨鍼取之，益其不足，損其有餘，乃可復也。痱之為病也，身無痛者，四肢不收，智亂不甚，其言微知，可治，甚則不能言，不可治也。病先起於陽，後起於陰者，先取其陽，後取其陰，浮而取之。風痙身反折，先取足太陽及膕中及血絡出血，中有寒，取三里。

至真要大論曰：厥陰司天，其化以風。風氣大來，木之勝也，土濕受邪，脾病生焉。

諸風掉眩，皆屬於肝。諸暴強直，皆屬於風。

氣交變大論曰：歲木太過，風氣流行，脾土受邪。民病飧泄，食減體重，煩冤，腸鳴，腹支滿，上應歲星。其則忽忽善怒，眩冒巔疾。

五常政大論曰：厥陰司天，風氣下臨，脾氣上從，而土且隆，黃起水迺眚，土用革，體重，肌肉萎，食減口爽，風行太虛，雲物搖動，目轉耳鳴。

六元正紀大論曰：厥陰所至，為風府，為璺啟。厥陰所至，為風生，終為肅。木鬱之發，太虛埃昏，雲物以擾，大風迺起，發屋折木，木有變。故民病胃脘當心而痛，上支兩？，鬲咽不通，食飲不下，甚則耳鳴眩轉，目不識人，善暴僵仆。太虛蒼埃，天山一色，或為濁色，黃黑鬱，若橫雲不起，雨而迺發也，其氣無常。長川草偃，柔葉呈陰，松吟高山，虎嘯巖岫，怫之先兆也。

論古今中風之辨共三條

夫風邪中人，本皆表證，考之[內經]所載諸風，皆指外邪為言。故并無神魂昏憒，直視僵仆，口眼歪斜，牙關緊急，語言蹇澀，失音煩亂，搖頭吐沫，痰涎壅盛，半身不遂，癱瘓軟弱，筋脈拘攣，抽搐瘛瘲，遺尿失禁等說。可見此證候，原非外感風邪，總由內傷血氣也。夫風自外入者，必由淺而深，由漸而甚，自有表證。既有表證，方可治以蘇散。而今之所謂中風者則不然，但見有卒倒昏迷，神魂失守之類，無論其有無表邪，有無寒熱，及有無筋骨疼痛等證，便皆謂之中風，誤亦甚矣。雖[熱病篇]有偏枯一證，曰身偏不用而痛，此以痛痹為言，非今之所謂中風也。[陰陽別論]有曰：三陰三陽發病，為偏枯痿易，四肢不舉。此以經病為言，亦非所謂風也。繼自越人，仲景，亦皆以外感言風，初未嘗以非風言風也。迨至漢末華元化所言五臟之風，則稍與[內經]不同，而始有吐沫，身直，口噤，筋急，舌強不能言，手足不遂等說，然猶不甚相遠。再自隋唐以來，則巢氏[病源]，孫氏[千金]等方，以至宋元諸家，所列風症，日多日詳，而是風非風，始混亂莫辨，而愈失其真矣。故余悉採其要，列證如前。凡[內經]所不言者，皆不得謂之風證，即或稍有相涉，亦必以四診相參，必其真有外感實邪，方可以風論治。否則誤人不小也。一，[難經]曰：傷寒有幾？其脈有變否？然：傷寒有五：有中風，有傷寒，有濕溫，有熱病，有溫病，其所苦各不同。詳此[難經]之云中風者，本五種傷寒之一。又仲景曰：太陽病，發熱，汗出，惡風，脈緩者，名為中風。由此觀之，可見[內經]之凡言中風者，本以外感寒邪為言也，豈後世以內傷屬風等證，悉認之為外感中風耶？

仲景[要略]曰：夫風之為病，當半身不遂，或但臂不遂者，此為痹，脈微而數，中風使然。寸口脈浮而緊，緊則為寒，浮則為虛；寒虛相搏，邪在皮膚；浮者血虛，絡脈空虛，賊邪不瀉，或左或右，邪氣反緩，正氣即急，正氣引邪，喎僻不遂。邪在於絡，肌膚不仁，邪在於經，即重不勝；邪入於腑，即不識人；邪入於臟，舌即難言，口吐涎。

觀仲景之論中風者如此。其所云半身不遂者，此為痹，乃指痛風之屬為言，謂其由於風寒也。再如邪在皮膚，及在絡在經，入腑入臟者，此謂由淺而深，亦皆以外邪傳變為言也。唯喎僻，吐涎二症，在[內經]諸風，并無言及，而仲景創言之，故自唐宋以來，則漸有中經，中血脈，中腑，中臟之說，而凡以內傷偏枯，氣脫卒倒，厥逆等證。悉認為中風，而忘卻真風面目矣。

論中風屬風風有真風，類風，不可不辨。凡風寒之中於外者，乃為風邪。如九宮八風篇之風占病候，歲露論之虛風實風，金匱真言論之四時風證，風論之臟腑中風，玉機真臟論之風痹風癉，痺論，賊風篇之風邪為痹，瘧論，歲露論之瘧生於風，評熱病論之風厥勞風，骨空論之大風，熱病篇之風痙，病能論之酒風，欬論之感寒欬嗽，是皆外感風邪之病也。其有不由外感而亦名為風者，如病機所云諸暴強直皆屬於風，諸風掉眩皆屬於肝之類，是皆屬風而實非外中之風也。何以見之？蓋有所中者謂之中，無所中者謂之屬。夫既無所中，何謂之屬？此以五運之氣。

各有所主，如諸濕腫滿，皆屬於脾；諸寒收引，皆屬於腎。是皆以所屬為言，而風之屬於肝者，即此之謂。肝為東方之臟，其藏血，其主風。肝病則血病，而筋失所養，筋病則掉眩，強直之類無所不至，而屬風之證百出。此所謂皆屬於肝，亦皆屬於風也。夫中於風者，即真風也；屬於風者，即木邪也。真風者，外感之表證也；屬風者，內傷之裏證也，即厥逆內奪之屬也。夫曰中曰屬，此在[內經]固已顯然各有所謂，即如年辰之屬鼠屬牛，豈即為牛為鼠乎？而後世不能明辨，遂致方論混傳，表裏誤治，千古之弊，莫此為甚。第在[內經]則原無真中，類中之分，而王安道始有此論，予甚善之。第惜其辨有未盡，故復述之，以詳其說。凡欲明此義者，但當於中風，屬風，表證，裏證，四者之間，默而思之，當自見其真矣。

論河間中風說河間[原病式]曰：凡人風病，多因熱甚，而風燥者為其兼化，以熱為其主也。俗云風者，言末而忘其本也。所以中風癱瘓者，非謂肝木之風實甚而卒中之也，亦非外中于風耳。由乎將息失宜而心火暴甚，腎水虛衰不能制之，則陰虛陽實而熱氣怫鬱，心神昏冒，筋骨不用，而卒倒無所知也。多因喜怒思悲恐，五志有所過極而卒中者，皆為熱甚故也。若病微，則但僵仆，氣血流通，筋脈不攣；緩者發過如故。或熱氣太甚，鬱結壅滯，氣血不能宣通，陰氣暴絕，則陽氣後竭而死。

據河間此論，謂非肝木之風，亦非外中之風，由乎將息失宜。此獨得之見，誠然善矣。然皆謂為熱甚，則不然也。凡將息失宜，五志過極，本屬勞傷證也，而勞傷血氣者，豈皆火證？又豈無陽虛病乎？經曰：喜怒傷氣，寒暑傷形，暴怒傷陰，暴喜傷陽。夫傷陰者水虧也，傷陽者火虛也。以虛作火，鮮不危矣。

又河間曰：其中腑者，面加五色，有表證，脈浮而惡寒，拘急不仁，皆曰中腑也，其治多易。中臟者，唇吻不收，舌不轉而失音，鼻不聞香臭，耳聾而眼瞀，大小便閉結，皆曰中臟也，其治多難。大抵中腑者，多著四肢；中臟者，多滯九竅。若風中腑者，先以加減續命湯，隨證發甚表。若忽中臟者，則大便多秘澀，宜以三化湯通其滯。表裏證已定，別無他證，故以大藥和治之。

據此云脈浮惡寒，拘急不仁等證，本皆傷寒之類也，何又名為中腑？唇不收，舌不轉，失音耳聾等證，本皆厥奪之類也，何又名為中臟？自中臟中腑之說并列為言，而內傷外感之證，斯無辨而混亂矣。且續命湯，三化湯之屬，但可以散風寒，攻實熱，若所云將息失宜者，豈尚堪治之以此？

論東垣中風說東垣[發明]曰：陽之氣，以天地之疾風名之。此中風者，非外來風邪，乃本氣自病也。凡人年逾四旬，氣衰之際，或憂喜忿怒傷其氣者，多有此疾，壯歲之時無有也。若肥盛者則間而有之，亦是形盛氣衰而如此耳。治法當和臟腑，通經絡，便是治風也。

據東垣年逾四旬氣衰之說，其發明病機，切中病情，諴出諸賢之表者，余深服之。然憂喜忿怒傷氣者，固有此疾，而酒色勞倦傷陰者，尤多此疾。何以言之？蓋氣生于陽，形成於陰。余嘗曰：察陽者，察其衰與不衰；察陰者，察其壞與不壞。夫陽衰則氣去，故神志昏亂；陰虧則形壞，故肢體癈馳。此衰壞之謂也。所以此病多在四旬之外，正以其漸傷漸敗，而至此始見。其非外感，而總由內傷可知也。今以氣脫形壞之病，顧可謂之風熱，而散之攻之也否乎？

又東垣曰：中血脈則口眼歪，中腑則肢節癈，中臟則性命危，三治各不同。中血脈者，外有六經之形證，則從小續命湯加減；中腑者，內有便溺之阻格，宜三化湯等通利之；外無六經之形證，內無便溺之阻隔，宜養血通氣，大秦艽湯，羌活愈風湯主之。

據東垣，河間之說，若有同者，若有異者。如云中腑中臟，本皆同也，而東垣又云中血脈，則稍異矣。又如續命湯，在河間則以治腑病，東垣則以治血脈；三化湯，在河間用以治中臟，而東垣用以治中腑，則又異矣。此或因證施治，各有所宜，姑無論也。再如河間曰：此非肝木之風，亦非外中於風；東垣亦曰，非外來風邪，乃本氣自病也。夫皆曰非風，而又皆曰中腑中臟。不知所中者為何物？則分明又指為風矣。夫既曰將息失宜，又曰氣衰所致，本皆言其虛也，而治法皆用汗，下，則分明又作實邪矣。此等名目混亂，涇渭不分，若曰是，若曰非，而含糊於可否之間，因致後學茫然莫知所宗，正以議論日多，不得其要，反滋千古疑竇，深可慨也！至若續命，三化等湯，恐亦非神衰形壞之人所能堪者。凡讀書稽古之士，宜加精究，勿謂古人之法如此，便可執而混用。

論丹溪中風說丹溪曰：按[內經]以下，皆謂外中風邪。然地有南北之殊，不可一途而論，惟劉河間作將息失宜，水不制火者極是。由今言之，西北二方，亦有真為風所中者，但極少耳；東南之人，多是濕土生痰，痰生熱，熱生風耳。

據丹溪引[內經]以下，皆謂外中風邪之說，不知[內經]之凡言風者，皆以外感為言，原非後世之所謂中風也，觀[難經]五種傷寒之意可知矣。而丹溪之言，豈得內經之本意乎？至若東南之人，只是濕痰生熱，熱生風，此仍述河間熱甚之說。而非風等證，豈皆熱病？即云為痰，又豈無寒痰？而何以痰即生熱，熱即生風也？且非風則已，是風則南北俱有。若云東南寒少，未必殺人則可，而云風少則不可也。非痰則已，是痰亦南北俱有。若水土之外濕，東南雖多，而乳酪之內濕，則西北尤多也。雖痰之為物，本為濕動，然脾健則無，脾弱則有，而脾敗則甚。是可見因病所以生痰，非因痰所以生病也。凡治失其本，而欲望病愈者，未之有也。

又丹溪曰：半身不遂，大率多痰。在左屬死血與無血，宜四物湯加桃仁，紅花，竹瀝，薑汁；在右屬痰屬氣虛，宜二陳湯，四君子湯加竹瀝，薑汁。

據丹溪此說，若乎近理，故人多信之，而不知其有不然也。夫人身血氣，本不相離，焉得以左為血病，右為痰氣耶？蓋丹溪之意，以為肝屬木而位左，肝主血也；肺屬金而位右，肺主氣也；脾屬土而寄位西南，故亦在右，而脾主濕與痰也。然此以五行方位之序，言其理耳。豈曰西無木，東無金乎？且各經皆有左右，五臟皆有血氣，即如胃之大絡，乃出於左乳之下，則脾胃之氣亦出於左，又豈左非脾右非肝，左必血病右必痰氣乎？然則何以辨之？此惟[內經]以陰陽分血氣，以左右言輕重，則至當也。經曰：左右者，陰陽之道路也。又曰：陰勝則陽病，陽勝則陰病。又曰：女子右為逆，左為從；男子左為逆，右為從。夫陽病者，即氣病也，氣本乎陽，而陰邪勝之則病也；陰病者，即血病也，血本乎陰，而陽邪勝之則病也。從者病輕，男病宜右，女病宜左也；逆者病重，男病畏左，女病畏右也。以此辨之，而再參以脈色，察其病因，則在氣在血，或重或輕，斯得其真矣。若謂左必血病，右必痰氣，則未免非痰治痰，非血治血，而誅伐無過，鮮不誤矣。

論真中風觀劉宗厚[玉機微義]云：余嘗居涼州，其地高阜，四時多風少雨，天氣常寒，每見中風或暴死者有之。蓋折風燥烈之甚也。時洪武乙亥秋八月，大風起自西北。時甘州城外，路死者數人。余亦始悟[經]謂西北之折風，傷人至病暴死之旨不誣，丹溪之言有所本也。吁！醫之不明運氣地理，造化病機之微，而欲行通變之法者，難矣哉！據此一說，是誠風之殺人也。然風氣兼溫，雖烈未必能殺人；惟帶寒威，則殺人耳。矧以西北地寒，而塞風起於八月，則寒隨風至，寒必徹骨，凡暴露之人，雖曰中風，而不知實中陰寒之毒也。此在強者固能支持，弱者焉得不死？然亦以所遇之異，故特紀。若此，方是真中風邪，則亦百十年間始或僅遭一二，而此證之不多見者，從可知矣。此外，如賊風虛邪之傷人，則歲歲有之，處處有之，是無非外感之病，未聞有因外感而卒然昏憒致死也，矧今人之所謂中風者，或於寂然無風之時，或於食飲嚴密之處，素無外感而忽然運仆，忽然偏廢。此其是風非風，又可知矣，而盡以風治，其能堪哉？

論續命等湯按歷代相傳治中風之方，皆以續命等湯為主。考其所自，則始於[金匱要略]附方中，有[古今錄驗]續命湯。然此必宋時校正之所增，而非仲景本方也。此自隋唐以來，則孫氏[千金方]，乃有小續命，大續命，　　西川續命，排風等湯。故後世宗之，無不以此為中風主治矣。夫續命湯以麻黃為君，而以薑，桂并用，本發散外邪之佳方也。至小續命，大續命，西川續命等湯，則復加黃芩以兼桂附。雖曰相制，而水火冰炭，道本不同。即有神妙，終非余之心服者。其他無論。獨怪乎河間，東垣，丹溪三子者，既於中風門，皆言此病非風矣，而何於本門皆首列小續命湯；而附以加減之法曰：無汗惡寒，麻黃續命湯；有汗惡風無熱，桂枝續命湯；有汗身熱不惡寒，白虎續命湯；有汗身熱不惡風，葛根續命湯；無汗身涼，附子續命湯。若此諸法，但用治外感則可，用治內傷則不可。而三子之卷卷不舍者，皆此數方。又何前後之言不相應耶？再如大秦艽等湯，在[機要][發明]俱云：治中風，外無六經之形證，內無便溺之阻隔，如是血弱不能養筋，宜養血而筋自榮，以大秦艽湯，羌活愈風湯主之。夫秦艽湯雖有補血之藥，而寒散之劑居其半。夫既無六經之外邪，而用散何為也？既無阻隔之火邪，而用寒何為也？寒散既多，又果能養血氣而壯筋骨乎？秦艽湯且不可，愈風湯則尤其不可者也。吾不知用此法者，果出何意？

論治中風共三條凡治風之法，宜察淺深虛實，及中經中臟之辨。蓋中經者，邪在三陽，其病猶淺；中臟者，邪入三陰，其病則甚。若在淺不治，則漸入於深；在經不治，則漸入於臟。此淺深之謂也。又若正勝邪者，乃可直攻其邪；正不勝邪者，則必先顧其本。此虛實之謂也。倘不知此，則未有不致敗者。

大風大寒直中三陰致危者，必用[金匱]續命湯去石膏治之。若風寒在經，而頭痛惡寒，拘急身痛者，宜麻黃湯，麻桂飲隨證加減主之；甚者亦宜續命湯。若頭痛，有汗，惡風者，宜桂枝湯或五積散。若風邪在經，熱多寒少，而為偏枯，疼痛，發熱者，宜大秦艽湯主之；甚者愈風湯亦可。

風寒諸病，無非外感證也。如輕淺在肺者，則為傷風；稍深在表裏之間者，則為瘧疾；留連經絡者，則為寒熱往來；偏傳六經，徹內徹外者，則為傷寒，瘟疫；久留筋骨者，則為風痹，痛風，或為偏風；風熱上壅者，則為大頭時毒；風濕相搏者，則為大風癘風；浮在肌膚者，則為斑疹瘡毒；感在嶺南者，則為瘴氣。凡此者，皆外感風寒之病，俱有門類，方論具載各條。舍此之外，但無表證者，均不得指為風也。

述古治權變許胤宗治唐柳太后病風，脈沉欲脫，云服湯藥無及矣，即以黃耆，防風煮湯數十斛，置床下熏薄之，是夕果語，更藥之而愈。

王克明治蘆州王守道風噤不能語，以熾炭燒地，熱洒以藥湯，置病者於上，須臾小蘇。若此二者，以病至垂危，藥不能及，亦治風之權變也。

諸風論列方

麻黃湯散一。麻桂飲新散七。排風湯散百五。續命湯散五一。大續命湯散五三。桂枝湯散九。愈風湯散五六。五積散散三九。小續命湯散五二。大秦艽湯和二四五。

論外備用方二丹丸補一五六。養陰血八風散和二百四十風邪上盛。清心散和二四九風痰。滌痰湯和二四八風痰。順風勻氣散和二四二行氣疏風。虎骨散和二百五十半身不遂。三化湯攻二九邪實中焦。秦艽升麻湯散五五陽明中風。續命煮散散五四補虛散風。養正丹熱一八九痰涎上壅。黃耆丸補一五五虛風。省風湯和二三九風痰。琥珀壽星丸和百十三風痰。四白丹和二五四清氣消風。薏苡仁湯和二四七中風流注。防風通聖散攻十六風熱便結。胃風湯散五七虛風面腫。地黃散散五八陰虛中風。十味剉散熱四九血弱身痛。養血當歸地黃湯和二四六血少拘攣。

景岳全書卷之十終

## 卷之十三性集雜證謨

瘟疫經義陰陽應象大論曰：冬傷於寒，春必溫病。

金匱真言論曰：夫精者，身之本也。故藏於精者，春不病溫。

熱論篇帝曰：今夫熱病者，皆傷寒之類也，或愈或死，其死皆以六七日之間，其愈皆以十日以上者，何也？岐伯對曰：巨陽者，諸陽之屬也，其脈連於風府，故為諸陽主氣也。人之傷於寒也，則為病熱，熱雖甚不死。其兩感於寒而病者，必不免於死。帝曰：願聞其狀。岐伯曰：傷寒一日，巨陽受之，故頭項痛，腰脊強。二日，陽明受之，陽明主肉，其脈俠鼻，絡於目，故身熱目疼而鼻乾，不得臥也。三日，少陽受之，少陽主膽，其脈循？絡於耳，故胸？痛而耳聾。三陽經絡皆受其病而未入於臟者，故可汗而已。四日，太陰受之，太陰脈循布胃中，絡於嗌，故腹滿而嗌乾。五日，少陰受之，少陰脈貫腎，絡於肺，繫舌本，故口燥舌乾而渴。六日，厥陰受之，厥陰脈循陰器而絡於肝，故煩滿而囊縮。

三陰三陽，五臟六腑皆受病，營衛不行，五臟不通則死矣。其不兩感於寒者，七日，巨陽病衰，頭痛少愈。八日，陽明病衰，身熱少愈。九日，少陽病衰，耳聾微聞。十日，太陰病衰，腹減如故，則思飲食。十一日，少陰病衰，渴止不滿，舌乾已而嚏。十二日，厥陰病衰，囊縱，少腹微下，大氣皆去，病日已矣。帝曰：治之奈何？岐伯曰：治之各通其臟脈，病日衰已矣。其未滿三日者，可汗而已；其滿三日者，可泄而已。

熱論篇曰：兩感於寒者，病一日則巨陽與少陰俱病，則頭痛口乾而煩滿。

二日則陽明與太陰俱病，則腹滿，身熱不欲食，譫言。三日則少陽與厥陰俱病，則耳聾，囊縮而厥，水漿不入，不知人，六日死。帝曰：五臟已傷，六腑不通，營衛不行，如是之後，三日乃死。何也？岐伯曰：陽明者，十二經脈之長也，其血氣盛，故不知人，三日其氣乃盡，故死矣。

熱論篇曰：凡病傷寒而成溫者，先夏至日者為病溫，後夏至日者為病暑，暑當與汗皆出，勿止。

熱論篇帝曰：熱病已愈，時有所遺者何也？岐伯曰：諸遺者，熱甚而強食之，故有所遺也。若此者，皆病已衰而熱有所藏，因其穀氣相薄，兩熱相合，故有所遺也。帝曰：治遺奈何？岐伯曰：視其虛實，調其逆從，可使必已也。帝曰：病熱當何禁之？岐伯曰：病熱少愈，食肉則復，多食則遺，此其禁也。

刺熱篇曰：肝熱病者，小便先黃，腹痛多臥，身熱，熱爭則狂言及驚，滿痛，手足躁，不得安臥。庚辛甚，甲乙大汗，氣逆則庚辛死。刺足厥陰，少陽。其逆則頭痛員員，脈引衝頭也。心熱病者，先不樂，數日乃熱，熱爭則卒心痛，煩悶善嘔，頭痛，面赤，無汗。壬癸甚，丙丁大汗，氣逆則壬癸死。刺手少陰，太陽。脾熱病者，先頭重頰痛，煩心，顏青欲嘔，身熱，熱爭則腰痛不可用俛仰，腹滿泄，兩頷痛。甲乙甚，戊己大汗，氣逆則甲乙死。刺足太陰，陽明。肺熱病者，先淅然厥，起毫毛，惡風寒，舌上黃，身熱，熱爭則喘欬，痛走胸膺背，不得太息，頭痛不堪，汗出而寒。丙丁甚，庚辛大汗，氣逆則丙丁死。刺手太陰，陽明，出血如大豆，立已。

腎熱病者，先腰痛胻痠，苦渴數飲，身熱，熱爭則項痛而強，胻寒且痠，足下熱，不欲言，其逆則項痛員員澹澹然。戊己甚，壬癸大汗，氣逆則戊己死。刺足少陰，太陽。諸汗者，至其所勝日汗出也。肝熱病者，左頰先赤。心熱病者，顏先赤。脾熱病者，鼻先赤。肺熱病者，右頰先赤。腎熱病者，頤先赤。病雖未發，見赤色者，刺之，名曰治未病。太陽之脈色榮顴骨，熱病也，榮未交，曰今且得汗，待時而已。與厥陰脈爭見者，死期不過三日。其熱病內連腎，少陽之脈色也。少陽之脈色榮頰前，熱病也，榮未交，曰今且得汗，待時而已。與少陰脈爭見者，死期不過三日。

熱病篇曰：熱病三日，而氣口靜，人迎躁者，取之諸陽，五十九刺，以瀉其熱而出其汗，實其陰以補其不足者。身熱甚，陰陽皆靜者，勿刺也。

其可刺者，急取之，不汗出則泄。所謂勿刺者，有死徵也。熱病七日，八日，脈口動喘而弦者，急刺之，汗且自出，淺刺手大指間。熱病七日，八日，脈微小，病者溲血，口中乾，一日半而死，脈代者，一日死。熱病已得汗出，而脈尚躁，喘且復熱，勿刺膚，喘甚者死。熱病七日，八日，脈不躁，躁不散數，後三日中有汗，三日不汗，四日死。未曾汗者，勿腠刺之。熱病不知所痛，耳聾不能自收，口乾，陽熱甚，陰頗有寒者，熱在髓，死不可治。熱病而汗且出，及脈順可汗者，取之魚際，太淵，大都，太白，瀉之則熱去，補之則汗出。汗出太甚，取內踝上橫脈以止之。熱病已得汗而脈尚躁盛，此陰脈之極也，死。其得汗而脈靜者，生。熱病者，脈尚躁盛而不得汗者，此陽脈之極也，死。脈盛躁得汗靜者，生。

熱病不可刺者有九：一曰汗不出，大顴發赤，噦者死；二曰泄而腹滿甚者死；三曰目不明，熱不已者死；四曰老人嬰兒，熱而腹滿者死；五曰汗不出，嘔下血者死；六曰舌本爛，熱不已者死；七曰欬而？，汗不出，出不至足者死；八曰髓熱者死；九曰熱而痙者死，腰折，瘈瘲，齒噤齘也。凡此九者，不可刺也。太陽之脈色榮顴骨，熱病也，與厥陰脈爭見者死，死期不過三日。少陽之脈色榮頰前，熱病也，與少陰脈爭見者，死期不過三日。本篇刺法未及詳錄，具載《類經？鍼刺類》第四十。

評熱病論帝曰：有病溫者，汗出輒復熱，而脈躁疾不為汗衰，狂言不能食，病名為何？岐伯曰：病名陰陽交，交者死也。人所以汗出者，皆生於穀，穀生於精。今邪氣交爭於骨肉而得汗者，是邪卻而精勝也。精勝則當能食而不復熱，復熱者，邪氣也。汗者，精氣也。今汗出而輒復熱者，是邪勝也。不能食者，精無俾也。病而留者，其壽可立而傾也。且夫熱論曰：汗出而脈尚躁盛者死。今脈不與汗相應，此不勝其病也，其死明矣。狂言者，是失志，失志者死。今見三死，不見一生，雖愈必死也。

刺志論曰：氣盛身寒，得之傷寒；氣虛身熱，得之傷暑。

論疾診尺篇曰：尺膚熱甚，脈盛躁者，病溫也。其脈盛而滑者，病且出也。

刺法論帝曰：余聞五疫之至，皆相染易，無問大小，病狀相似，不施救療，

如何可得不相移易者？岐伯曰：不相染者，正氣存內，邪不可干，避其毒氣，天牝從來，復得其往，氣出於腦，即不干邪。氣出於腦，即先想心如日。欲將入於疫室，先想青氣自肝而出，左行於東，化作林木。次想白氣自肺而出，右行於西，化作戈甲。次想赤氣自心而出，南行於上，化作焰明。次想黑氣自腎而出，北行於下，化作水。次想黃氣自脾而出，存於中央，化作土。五氣護身之畢，以想頭上如北斗之煌煌，然後可入於疫室。

水熱穴論帝曰：夫子言治熱病五十九俞，願聞其處，因聞其意。岐伯曰：頭上五行行五者，以越諸陽之熱逆也。大杼，膺俞，缺盆，背俞，此八者，以瀉胸中之熱也。氣街，三里，巨虛上下廉，此八者，以瀉胃中之熱也。雲門，？骨，委中，髓空，此八者以瀉四肢之熱也。五臟俞傍五，此十者，以瀉五臟之熱也。凡此五十九穴者，皆熱之左右也。帝曰：人傷於寒而傳為熱，何也？曰：夫寒盛則生熱也。

論證共二條經曰：冬傷於寒，春必病溫，是溫病即傷寒也。然傷寒有四時之不同，如冬感寒邪而即病者，為真傷寒。

其有寒毒內侵而未至即病者，必待春溫氣動，真陰外越，再觸寒邪，其病則發，故至春犯寒，則發為溫病；至夏犯寒，則發為熱病，亦猶傷氣者遇氣則作，傷食者遇食則發，其義一也。然而傷寒瘟疫，多起於冬不藏精及辛苦饑餓之人。蓋冬不藏精，則邪氣乘虛易入，而饑餓勞倦之流，則受傷尤甚，故大荒之後，必有大疫，正為此也。但此輩疫氣既盛，勢必傳染，又必於體質虛濁者先受其氣，以漸遍傳，則又有不待冬寒而病者矣。然此以冬寒主氣之為病也。至於客氣變遷，歲時不同，故有冬行春令，則應冷反溫，夏行冬令，則應熱反冷，春秋皆然，是則非其時而有其氣，壯者無恙，怯者受傷，是又不止冬寒，而運氣不正之害，所當察而慎避者有如此。

瘟疫本即傷寒，無非外邪之病，但染時氣而病無少長率相似者，是即瘟疫之謂。古人有云：瘟證因春時溫氣而發，及因鬱熱自內而發於外，初非寒傷於表也，故宜用辛平之劑，治與正傷寒用麻黃者不同也。此說固若近理，而實有未必然者。

蓋瘟疫若非表證，則何以必汗而後解？故余於前論中，謂其先受寒邪，再觸則發，誠理勢之確然也。但其時有寒熱，證有陰陽，治陽熱證者，即冬時亦可清解；治陰證寒證者，即春夏亦可溫散。謂宜因證因時者則可，謂非寒傷於表也則不可。

瘟疫脈候凡病傷寒瘟疫，脈洪大滑數，而數中兼緩者可治。脈洪大而緊數甚者危。脈雖浮大而按之無力者，宜補兼表。身雖熱而脈弱者，當以純補為主，或兼溫散。身大熱而脈見沉澀細小，足冷者，難治。瘟病四五日，身熱，腹滿而吐，脈來細而弦強者，十二日死。瘟病二三日，頭痛腹滿，脈直而疾者，八日死。瘟病八九日，頭身不痛，色不變，而利不止，心下堅，脈不鼓，時或大者，十七日死。瘟病汗不出，或出不至下部者死。瘟病下利，腹中痛甚者死。以上死證，言其略耳，諸所未盡，當於傷寒門參閱。

治法六要自古傷寒治法，苦於浩渺，余自考索以來，留心既久，每臨編得其法，未必見其病，臨病見其證，未必合其方，可見病多變態，執滯難行，惟貴圓通而知其要耳。故余注《類經》，所列傷寒治要有六，曰汗，補，溫，清，吐，下。然亦但言其概，而未及其詳，今悉諸法於此，用補傷寒之未備者。倘欲求仲景心法，乃當閱傷寒本門，使能彼此參證，則綱舉目張，自有包羅貫串之妙，既約且盡，而活人之要，當無出此。

汗有六要五忌治傷寒之法，余已析其六要。而六要之外，又有五忌者，何也？

蓋六法之中，惟汗為主，正以傷寒之愈，未有不從汗解者，故法雖有六，汗實統之，而汗外五法，亦無非取汗之法也。然取汗以辛散，此固其常也，而何以五法皆能取汗？六要則已，又何以有五忌之辨也？蓋汗由液化，其出自陽，其源自陰。若肌膚閉密，營衛不行，非用辛散，則玄府不開而汗不出，此其一也。又若火邪內燔，血乾液涸，非用清涼，

則陰氣不滋而汗不出，此其二也。又若陰邪固閉，陽氣不達，非用辛溫，則凝結不開而汗不出，此其三也。又若營衛不足，根本內虧，非用峻補，則血氣不充而汗不出，此其四也。又若邪在上焦，隔遮陽道，不施吐涌，則清氣不升而汗不出，此其五也。又若邪入陽明，胃氣壅滯，不以通下，則濁氣不解而汗不出，此其六也。凡此者皆取汗之道，是即所謂六要也。何謂五忌？

蓋一曰熱在表者，內非實火，大忌寒涼，寒則陰邪凝滯不散，邪必日深，陽必日敗，而汗不得出者死。二曰元氣本弱，正不勝邪者，大忌消耗，尤忌畏補，消耗則正氣日消，不補則邪氣日強，消者日消，甚者日甚，而必不能汗者死。

三曰實邪內結，伏火內炎者，大忌溫補，溫則愈燥，補則愈堅，而汗不得出者死。

四曰中虛氣弱，并忌汗諸條者，大忌發散，散則氣脫，氣脫而汗不能出，氣脫而汗不能收者死。五曰病非陽明實邪，并忌下諸條者，大忌通瀉，瀉則亡陰，陰虛則陽邪深陷，而汗不得出者死。是即所謂五忌也。能知六要而避五忌，傷寒治法盡於是矣。第假熱者多，真實者少，能察秋毫於疑似，非有過人之見者不能也。余之諄諄，其亦顒望於潛心者耳。

汗散法共五條凡傷寒瘟疫，表證初感，速宜取汗，不可遲也。故仲景曰：凡發汗服湯藥，其方雖言日三服，若病劇不解，當半日中盡三服。如服一劑，病證猶在，當復作本湯服之。至有不肯汗出者，服三劑乃解。若汗不能出者，死病也。此所謂汗不宜遲也。然取汗之法，又當察其元氣，病氣之虛實，若忽爾暴病，表證已具，而元氣未虧者，但以辛平之劑，直散之可也。若兼雜證，則當察其寒熱溫涼，酌宜而治，不得但知發散也。又若身雖大熱，表證全具，而脈見虛弱者，必不易汗，此即當詳察補虛法，酌而治之，若不知標本，而概行強散，營竭則死。

傷寒之宜平散者，以其但有外證，內無寒熱，而且元氣無虧也，宜以正柴胡飲為主治。此外如十神湯，參蘇飲，皆可酌用。若病在陽明者，宜升麻葛根湯。若感四時瘟疫，而身痛發熱，及煙瘴之氣者，宜敗毒散，或荊防敗毒散。若病在三陽，而頭痛鼻塞，項強身痛，欬嗽者，宜神朮散。若傷風兼寒，而發熱欬嗽者，宜柴陳煎，或金沸草散，甚者小青龍湯。

傷寒之宜溫散者，以其寒邪外盛，而內無熱證，及元氣無虧而氣清受寒者，皆可從溫直散之，宜二柴胡飲為最當。若寒甚表實者，惟麻桂飲為最妙，毋疑畏也。此外如五積散，麻黃湯，桂枝湯，小青龍湯，葛根湯，聖散子之類，皆可酌用。

傷寒之宜涼散者，以其外熱裏亦熱，必脈證俱陽，而煩渴喜冷，及元氣強實者，乃可兼涼兼散，宜一柴胡飲為先，或九味羌活湯，柴葛解肌湯，甚者六神通解散，皆可酌用。若內外俱熱，而或為熱瀉者，宜柴芩煎。若表裏俱熱而兼斑疹者，宜柴葛煎。

傷寒之宜兼補兼散者，以營衛不足，血氣不充也。用藥如用兵，兵進而糧餉不繼則兵覆，攻病而元氣不繼則病覆，故治虛邪之宜散者，必當先本後末，此其最要者也。若寒邪在營，肝脾血少，而邪熱不退者，宜三柴胡飲，或歸柴飲。若寒邪在衛，脾肺氣虛而表邪不解者，宜四柴胡飲。若脾胃氣血不足而邪熱不解者，宜五柴胡飲。若邪在半表半裏，往來寒熱，而微見氣虛者，宜小柴胡湯。若溫暑大熱大渴，津枯液涸，陰虛不能作汗者，宜歸葛飲。若寒邪深入，而陰中陽氣不足，或背惡寒者，必難散解，非理陰煎不可。若中氣大虛大寒，身熱惡寒，或大便溏泄，而表邪不能解者，非大溫中飲不可。

補虛法共三條傷寒，瘟疫，俱外侮之證，惟內實者能拒之，即有所感而邪不勝正，雖病無害。最畏者，惟內虛之人，正不勝邪，邪必乘虛深入，害莫大矣。故曰傷寒偏打下虛人。且今人虛弱者多，強實者少，設遇挾虛傷寒，而不知速救根本，則百無一生。故傷寒書曰：陽證得陰脈者死，正以陰脈即虛證也。

此欲辨之，惟脈為主，而參以形證，自無失矣。蓋凡遇傷寒外熱等證，而脈見微弱浮空，舉按無力者，即是虛證，最不易解，最不宜攻。雖欲發汗，汗亦難，出即有微汗，亦不過強逼膚腠之汗，而必非營衛通達之所化。若不顧虛實而逼之太甚，則中氣竭而危亡立至矣。然治虛之法，須察虛實之微甚，若半虛者，必用補為主，而兼散其邪。若太虛者，則全然不可治邪，而單顧其本，顧本則專以保命，命得不死，則元氣必漸復，或於七日之後，或十四日，甚者二十日之後，元氣一勝，邪將不攻自潰，大汗至而解矣。欲知其兆，亦察其脈，但得弱者漸強，小者漸大，弦者漸滑，緊者漸緩，則大汗將通，吉期近矣。凡用補之法，但察其胸膈何如。若胸腹多滯者未可補，年壯氣實者未可補。若氣本不實，而胸腹無滯，則放膽用之。

又若內無熱邪，而素宜用溫，其或氣有難行者，則必兼煖胃而後可。蓋補得煖而愈行，邪得煖而速散，切不可雜用消耗寒涼，以分溫補之力。其或初感寒邪，但見脈證真虛，邪不易散等證，則人參，熟地之類，開手便當速用，愈早愈妙，若或遲疑，則縱寇深入，反成難制，此治虛邪最善之法也，余用此法，活人多矣。常聞昧者有傷寒忌補之說，不知補者所以補中，是即托裏之意。亦以寒邪如盜，其來在外，元氣如民，其守在中，足民正所以強中，強中正所以禦外，保命玄機，惟此一著，何為補住邪氣？庸妄誤人，莫此為甚。余因再悉於此，用補傷寒治法之未備，漸用漸熟，方知其妙。自今而後，知必有不惑余言，而受余之生者，將無窮矣。

傷寒精血素弱，或陰中陽氣不足，脈細弱而惡寒者，必須大助真陰，則陽從陰出，而表邪自可速解，惟理陰煎加柴胡，麻黃之類，或隨證加減用之為最妙。若傷寒於七八日之後，脈數無力，神昏氣倦，或躁擾不寧，散之不可，清之不可，而邪不能解者，只宜理陰煎大劑與之，真回生神劑也。若氣血俱虛而邪不能解，只宜平補者，以五福飲為主，而隨證加減用之，或大補元煎，或六物煎，或十全大補湯，皆可用。若脾胃中氣虛弱，而邪不能解者，宜四君子湯加減用之。若中氣虛弱脾寒，或兼嘔惡而邪不解者，宜五君子煎，溫胃飲。若勞倦傷脾，寒邪內陷，身熱不退，當升散者，宜補中益氣湯。若寒邪陷入陰分，血虛不能外達，而當升散者，宜補陰益氣煎。若陰虛發熱，面赤口渴，煩躁，脈浮洪無力者，宜六味地黃湯大劑與之，一服可愈。凡中氣虛寒，表邪不解，或日久畏藥，或諸藥不效者，只宜獨參湯，或濃或淡，或冷或熱，隨其所好，時時代茶與之，連日勿間，使其營氣漸復，則邪氣漸退，大有回生之妙，毋勿之也。

傷寒用補之法，與用攻用散者不同。蓋攻散所以去實邪，其力峻，其效速，故凡用柴胡，麻黃之類，取效在一二三劑之間，用大黃，芒硝之類，取效在一劑之間，此而不效，必其用之不善，不可多也。至若用補者，所以補虛，其力柔，其功緩，雖於一二劑見效者，亦多有之，若積勞積損，氣血虛甚者，欲其復元，誠不易也。但察其服補無礙，或於脈證間略見相投，便是得補之力。故輕者二三劑，重者十餘劑，方得見功，而汗出邪退以愈也。若不知此理，而但於一二劑間，未見速效，則必致庸讒起，惑亂生，而全功盡棄矣。

此不可不深察也。

溫補法共二條凡治傷寒，瘟疫宜溫補者，為其寒邪凝滯，陽不勝陰，非溫不能行，非溫不能復也。如寒氣在經者，以邪在表也，宜用溫散，法具如前；寒氣在臟者，以陽氣虛也，或宜溫補，或止溫中。然用溫之法，但察其外雖熱而內無熱者，便是假熱，宜溫不宜涼也；病雖熱而元氣虛者，亦是假熱，宜溫不宜涼也。真熱者，誰不得而知之，惟假熱為難辨耳。病假熱者，非用甘溫，熱必不退，矧真寒者，又在不言可知。大都實證多真熱，虛證多假熱，故治實者多宜用涼，治虛者多宜用溫。

真假不識，誤人不淺矣。又真寒假熱之辨，則實亦有寒，實亦有熱，虛亦有寒，虛亦有熱，若謂實者皆熱，虛者皆寒，則鑿而謬矣。但實而寒者，只宜溫散，不必滋補，虛而熱者，只宜調補，最畏寒涼。蓋寒涼無生意，而善敗元氣。若以寒涼治虛證，則熱未必退，且暫用則或可，久則無不敗脾而危者。既已病熱，又不宜寒，則總云假熱，本非過也。

傷寒發熱，而命門陽虛，或惡寒，或身痛，或嘔，或痢，脈弱氣虛，而表不能解者，必用大溫中飲，或理陰煎。若傷寒身熱，心肺有寒，或嘔噦而欬，或腹滿而喘，止有寒邪而無虛者，宜小青龍湯。若陰證傷寒，自利脈沉，身痛發熱，腹痛厥逆，但有寒邪而元氣無虛者，當用溫藥，宜四逆湯。

若寒在太陰，腹痛吐痢，或脹滿厥逆，脾胃虛寒，而邪有不解者，宜溫胃飲，或理中湯。若傷寒一二日，邪在太陽，或在少陰，背惡寒而表不解者，宜附子理陰煎。在仲景則用附子湯。若風寒在表，陰寒在裏，外為身熱，而內則瀉痢不能止，或見嘔惡，或腹因痢痛者，此其中氣下泄，則外邪益陷，必不能解，宜速用胃關煎，或大溫中飲。凡患傷寒，有陰陽大虛，元氣將敗，而邪不能解者，非六味回陽飲不可。然但有大虛大寒之意，即當用此，若待其敗，恐無及矣。

凡陰盛隔陽，內真寒而外假熱者，其證必頭紅面赤，或乾渴舌焦，或口瘡喉痛，或煩喘狂躁，或身熱如火，或見虛斑而蚊跡遍身，或發陰黃而溺如金汁。雖其外有此證，而脈則微弱不鼓，且或為嘔惡，或為泄瀉，或背腹畏寒，或氣短似喘，或昏睡無知，或驚惶懼怯，或雖熱不渴，或言雖譫妄而氣促聲微，或身雖躁狂而舉動無力，禁之則止，是皆內虛外實，真寒假熱之證。

須用理陰煎，或六味回陽飲，大溫中飲，八味地黃湯之類，大劑與之，庶可保全。若虛火上浮，喉痛熱躁，不能熱飲者，用井水浸藥冷與飲之，此用假寒之味，以解上焦之假熱，真熱之性，以救下焦之真寒，回陽起死，真神妙之法也。其有血氣本虛，用補相便，然溫補既多，而病日昏憒，且見煩熱難愈者，此其陽邪獨亢，陰氣不至，而虛中有熱也，但改滋陰，以犀角地黃湯加黃芩，麥冬，或一柴胡飲加知母之類。此十補一清之法，一劑即效，其妙如神。醫中圓活，最宜知此。

清利法共三條凡治傷寒，瘟疫，宜清利者，非止一端，蓋火實者宜清火，氣實者宜行氣，食滯者宜消食，痰盛者宜化痰，皆所謂清利也。凡此數者，滯去則氣行，而表邪自解，然此宜用於邪實等證，而本非虛證之所宜。其有虛中挾實者，不妨少為兼用，此中權度，自有其宜。若病在危急，則毫不容謬，設不當清而妄用之，亦與撲殘燈者無異也。

傷寒火盛者，治宜清解。若熱入陽明，煩渴躁熱，脈洪便實，而邪有不解者，宜柴胡白虎煎，或單用白虎湯，太清飲，或玉泉散。若汗後仍熱者，亦宜用之。若傷寒口渴，煩熱赤斑，脈洪大而無力者，宜人參白虎湯。若傷寒邪在太陽，發熱頭痛，脈洪大，表邪未解，而內熱又甚者，宜一柴胡飲，或三黃石膏湯，或六神通解散。若六經通熱，火邪不解，或狂斑煩躁，或頭紅面赤，口乾舌黑，脈洪邪實者，宜抽薪飲，或黃連解毒湯，或加柴胡。若傷寒熱入血室，吐？

斑黃，及血熱血燥，不能作汗而邪不解者，宜《局方》犀角地黃湯，熱甚者，宜《良方》犀角地黃湯。若熱邪閉結血分，大便不通，而邪不能解者，宜《拔萃》犀角地黃湯。若少陰水虧，陽明火盛，熱渴失血，牙痛便結，脈空作喘，而邪不能解者，宜玉女煎。若傷寒陽邪亢盛，血脈不通而四肢厥逆者，謂之熱厥，宜四逆散。若暑月時行瘟疫，表裏俱熱，宜清宜解者，羌活升麻湯。若傷寒熱結膀胱，而小水不利，火邪不退，或挾熱泄瀉者，宜大分清飲，或柴芩煎，或益元散。若傷寒實熱內蓄，小水不利，而口渴煩熱發黃者，宜茵陳飲，或大分清飲。凡瘟疫熱甚，而煩渴不寧者，宜雪梨漿時時與之，解渴退火最妙，大勝於益元散。冷水稟天一之性，甘而不苦，故大能清熱解煩，滋陰壯水。凡火盛水涸，大渴便結，營衛熱閉不能作汗者，最宜用之。

雖虛證不可用，然亦有當用者。但察其喉口熱極，唇舌乾焦，大便秘結不通，而大渴喜冷者，此陰虛水虧證也，不妨與人參，熟地，桂，附，乾薑之屬，相間并用，藉以滋陰，其功不小。惟大便不結，及微熱微渴，勞倦陽虛等證，最不宜用，若妄用之，則多致寒顫而敗。

傷寒兼雜證者，治宜調和，清利。凡傷寒兼風，發熱，欬嗽多痰者，宜柴陳煎。若食滯氣實，邪結胃脘，而表不解者，宜大和中飲加柴胡。若感四時寒濕之氣，以致脾胃不和，或嘔或吐，或泄瀉脹滿者，宜平胃散。或寒盛多吐者，宜和胃飲。若外感風寒，內停飲食，頭痛寒熱，或為吐瀉脹滿者，宜藿香正氣散。若感四時寒濕，發熱發黃，身痛脈緊，中寒泄瀉，小水不利者，宜柴苓飲。若中無寒而多火者，宜柴苓湯。若外傷暑熱，霍亂泄瀉，小水不利，腹痛脹滿，內陰外陽者，宜五苓散。若外傷寒濕，一身盡痛者羌活勝濕湯。

吐法共二條凡傷寒宜吐者，必其上焦有滯，或食或痰，結聚胸膈，而邪不得散者，當吐也；或寒邪濁氣內陷膈間，而為痞為痛者，當吐也，蓋吐中自有發散之意。若中氣虛寒，脈弱無力，及氣短虛煩不寧者，皆不可吐。凡用吐藥，中病即止，不必盡劑。　　古方吐法多用獨聖散及茶調散，凡上焦邪滯皆可用之，然不若新吐法為更捷也。又凡諸藥皆可吐，只隨證用藥，煎湯服，少頃探而吐之，則輕重可酌，標本可兼，尤其善也。

下法共二條凡傷寒，瘟疫宜下者，必陽明邪實於腑而秘結腹滿者，乃可下之，或元氣素強，胃氣素實者，亦可下之。若大便雖數日不行，而腹無脹滿，及大便無壅滯不通之狀，或連日不食，而臍腹坦然，軟而無礙者，此其陽明胃腑本無實邪，切不可妄下，妄導，以泄中氣。又如傷寒門忌下諸條，必當加意詳察，不可誤用。蓋諸誤之害，下為尤甚，不可忽也。今見時醫有妄下而亦不致死者，必其元氣之素強，能勝攻下者也，若概引為證，必致殺人。

傷寒邪入陽明，便秘譫語，腹滿煩熱，脈證俱實者，宜大承氣湯，或調胃承氣湯。

若傷寒表證未除，裏證又急，表裏俱實者，宜大柴胡湯。若三焦六經邪火壅結，大便不通，而表邪不解者，宜《局方》涼膈散。若傷寒熱邪傳裏，當下而氣血俱虛者，宜陶氏黃龍湯。若傷寒熱邪傳裏，而血虛秘結，腹脹作痛，邪不能解者，宜玉燭散。若時氣瘟疫遍行，火邪內蓄，三焦實熱，大便秘結而邪不能退者，宜五瘟丹。若時行瘟疫發熱，火浮於上，胸膈結熱者，宜大清丸。凡諸有宜通宜下者，但隨證作引，送百順丸一二三錢，最捷最妙。

瘟疫熱毒辨治共三條瘟疫本即傷寒，然亦有稍異。以其多發於春夏，且因時氣偏行，大小相似，必待日數足，然後得汗而解者，是為瘟疫之證。雖古法云：瘟病在三陽者多，三陰者少，然亦不可拘泥。若見陰證陰脈，是即三陰病也，大宜辨而治之。

瘟疫之在三陽者，當辨其經。如脈浮頭痛，發熱身痛者，太陽證也，宜丸味羌活湯加減治之。若脈長鼻乾，不眠而躁者，陽明病也，宜葛根解肌湯，或十味參蘇飲加減治之。若脈弦而數，胸？痛而耳聾，少陽證也，宜小柴胡湯加減治之。按此三陽之治，乃古方治瘟之大略。然此證寒熱虛，無所不有，仍當察治如前，不可拘也。

瘟疫初起，而頭疼身痛，憎寒發熱，脈緊數洪滑，而別無他證，先宜正柴胡飲，或敗毒散，或十神湯。若瘟疫初起，多陰少陽，脈證無虛者，宜神朮散。若瘟疫胸膈滿悶，小柴胡加枳實，橘紅。熱在內者，仍加黃連。若暑月時行瘟疫，表裏俱熱甚，宜清火解毒者，羌活升麻湯。若瘟疫火盛，脈洪大而熱躁甚者，三黃石膏湯。若瘟疫熱毒上浮，頭面俱腫，目不能開，口干舌燥，咽喉不利者，普濟消毒飲。若瘟疫脈洪大，煩躁熱渴者，白虎湯。或兼嘔吐者，仲景竹葉石膏湯。

若瘟疫發狂譫語，脈洪大滑實，而大便秘結不通者，大承氣湯，或雞子清飲。若瘟疫內外俱有實邪，大便不通，當表裏雙解者，防風通聖散。若瘟疫病八九日不退，而發斑發黃，但脈不虛不浮緊，而腹見痞滿者，率可以承氣，五苓合服而下之。若瘟疫頭身紅赤，肢體熱甚，煩躁不能當者，宜用解瘟疫熱毒法，及內飲雪梨漿，或用井花水調玉泉散，俱妙。按以上諸法，乃因時因證，皆陽證實邪之所宜。若瘟疫脈弱無力，或外雖實而內則虛，或口不喜冷，大便不結之類，即非陽證，不得以身熱脈數，俱認為火，雖在暑月，如理中湯，理陰煎，大溫中飲，大補元煎，及前溫補諸法，皆當隨證必用，此舍時從證之妙法也。矧夏月尤多伏陰，故凡臨此證者，必先察陰陽，次辨虛實，則其要也，宜切識之。

徐東皋曰：瘟疫六七日不解，以致熱入血室，發黃身如煙薰，目如金色，口燥而熱結，以砭鍼刺曲池出惡血，仍以通聖散兼散兼下，得汗如黃水，糞如黑膏而即愈。按此即北方之所謂打寒也。其法用手捋上膊，使血聚於臂，以帛縛定，乃用箸夾磁鋒，擊刺肘中曲澤傍之大絡，使邪毒隨惡血而出，亦最捷之法，窮人用之極效，然非曲池穴也。

大頭瘟證治共三條大頭瘟者，以天行邪毒客於三陽之經，所以憎寒發熱，頭目頸項或咽喉俱腫，甚至腮面紅赤，肩背斑腫，狀如蝦蟆，故又名為蝦蟆瘟。大都此證多屬風熱，然亦有表裏虛實之辨。又外科有時毒證，亦即此也，方治具見本門，當參閱用之。

大頭蝦蟆瘟治法，凡病在頭目，內火未盛者，先當解散，宜正柴胡飲，或敗毒散。若時毒咽喉腫痛，內火不甚，而便利調和者，葛根牛蒡湯。時毒表裏俱熱，頭目俱腫，宜清宜散者，柴葛煎。若毒在陽明，表裏俱熱，多頭痛鼻乾，宜散者，柴葛解肌湯。若時毒三陽熱極狂躁，咽喉腫痛，宜清兼散者，梔子仁湯。

若時毒遍行，邪熱上浮，頭面俱腫，咽喉不利者，普濟消毒飲。若時毒風熱上聚頭面，宜升散者，犀角升麻湯。若時氣盛行，宜清火解毒者，羌活升麻湯。若時毒血熱煩躁，兼赤斑者，犀角散，人參白虎湯。若時毒內外俱實，當雙解者，防風通聖散，若時毒焮腫作痛，脈實便秘，宜下者，五利大黃湯，或漏蘆升麻湯，或連翹消毒散。若時毒雖盛，而外實內虛，脈弱神困，凡諸虛證有據者，必當救裏內托，宜參耆托裏散，或托裏消毒散。其有陽虛假熱，而兼嘔惡泄瀉者，如六味回陽飲之類，皆所必用，不可疑也。若頭項腫甚，疼痛難忍者，宜用清涼救苦散敷之，或取側柏葉自然汁，調蚯蚓泥敷之。

徐東皋曰：大頭蝦蟆之候，因風熱濕邪在於高顛之上，宜先用敗毒散加羌活，黃芩，酒浸大黃，隨病加減，不可用峻用降藥，雖有硝黃之劑，亦必細細呷之。蓋凡治大頭瘟者，不宜速攻，若攻之太峻，則邪氣之在上者自如，而無過之中氣反受其害而傷人也。且頭乃空虛之地，既著空虛，則無所不致，所以治法當先緩而後急，則邪伏也。緩治以清熱消毒，虛者兼益元氣，胃虛食少者，兼助胃氣；內實熱甚，大便秘結者，以酒浸大黃下之，乃宣熱而泄其毒也，此為先緩後急之法。

若先從鼻腫，次腫於目，又次腫於耳，漸至頭上，絡腦後結塊則止，不散，必出膿而後愈。又曰：大頭瘟太陽病，發於頭上，并腦後下項，及目後赤腫者是也。治宜荊防敗毒散，羌活，？本行經。陽明病，發於鼻頞，并目不能開，及面部者是也。或內熱氣喘，口乾舌燥，咽喉腫痛不利，脈數大者，普濟消毒飲；若內實而熱者，防風通聖散間服之。少陽病，發於耳之上下前後，并頭角紅腫者是也。若發熱，或日晡潮熱，或寒熱往來，口苦咽乾，目痛，胸？滿悶者，小柴胡加消毒之藥。

傷寒初感治法凡傷寒初感之治，本與傳變者不同。蓋凡病傷寒，瘟疫者，無不發熱，然初感之時，

其邪在表，未經傳裏，未至鬱熱，雖身表有熱，不過膚腠之寒邪，而內未有火，豈即陽證。斯時也，但用溫散，或兼托散，藥對其證，無不即愈。奈何時俗之醫，一見發熱，便認為火，而芩，連，知，檗，開手便用，不知內無實熱，何以當此？以寒邪得寒藥，而表裏俱寒，勾連不解，則日以內傳，寒涼妄用，則元陽日敗，凡受斯害，死者多矣。此理不明，則既不知表裏，又不知先後，終身不省，每致誤人，而且敢侈口談醫，其心果亦安乎？

傷寒飲食宜忌共二條凡傷寒飲食有宜忌者，有不宜忌者。若病傷寒而食不斷者，以邪猶在表，未深入也。及其稍深，而在半表半裏之間，則食漸減矣，再入胸膈，胃口，則全不食矣。邪既在胃，則胃口不飢，所以傷寒不食者，或十日，或二十日，皆無足慮者，亦以胃氣不餒，則不敗也。

第不欲食者，不可強食，強食則助邪；或新愈之後，胃氣初醒，尤不可縱食，縱食則食復，此皆大忌也。至有不宜忌者，則如勞倦內傷之人，偶感寒邪，亦必發熱，此多以勞傷中氣，本非真正傷寒外邪內陷之病，所以外雖發熱，而內則飢餒，每多思食。奈何庸昧之輩，但見發熱，則日餓不死，傷寒不論虛實，一概禁之。常見欲食者，索之不得，而且加以剋伐寒涼之藥，嗟嗟！飢腸受剝，虛者益虛，內外夾攻，苦無所訴，及胃氣既脫，反不欲食矣，即欲救之，已無可及。余常治此證，每借食為藥，所活多人，而見禁食受斃者，亦已不少，故詳言之。若病人時時覺飢而索食者，此其邪不在臟，胃中空虛而然，必不可禁，但不宜縱耳。且因此可察虛實，關係非小，不可忽也。

巢氏曰：凡瘟疫病新瘥，脾胃尚虛，穀氣未復，若作勞妄動傷力，并食豬羊，雞犬，魚膾，炙？，肥膩，生果，？食，硬澀難消之物，停積腸胃，膈悶腹脹，便秘，或大吐大下，重復發熱，病作不可救矣。

避疫法共二條瘟疫乃天地之邪氣，若人身正氣內固，則邪不可干，自不相染。故避之之法，

惟在節慾節勞，或於房室勞倦之後，尤不可近，仍勿忍飢以受其氣，皆要法也。至於卻邪之法，則如刺法論所云：天牝從來，復得其往，氣出於腦，即不干邪。蓋天牝者，鼻也，鼻受天之氣，故日天牝。氣自空虛而來，亦欲其自空虛而去，即天牝從來，復得其往也。

正以氣通於鼻，鼻通於腦，毒入腦中，則流布諸經，令人相染矣。氣出於腦，謂嚏之，或張鼻以泄之，或受氣於室，則泄氣於外，而大吸精氣以易之，則邪從鼻出，而毒氣自散，此卻邪於外之法也。又如想心如日等法，蓋膽屬少陽，為中正之官，少陽氣壯，則臟氣賴以俱壯，而邪不能入，此強中禦邪之法也。凡探親診疾，事有不容已者，但知此諸法，則雖入最穢之地，自可保其無慮。一方治天行時氣，宅舍怪異，用降真香燒焚，大解邪穢，小兒帶之，能解諸邪，最驗。一法以福建香茶餅，不時噙口中，大辟傷寒瘴氣穢惡。

《醫統》曰：男子病，邪氣出於口；女人病，邪氣出於前陰，其相對坐立之間，必須識其向背。或以雄黃末塗鼻孔中，行動從容，察位而入。凡入病家，此亦醫人之不可不知也。

瘟疫論列方麻桂飲新散七。補中益氣湯補三十。桂枝湯散九。參蘇飲散三四。九味羌活湯散四四。敗毒散散三六。柴葛煎新散十四。柴葛解肌湯散三一。神朮散散六五。理陰煎新熱三。麻黃湯散一。補陰益氣煎新補十六。十神湯散四十。五積散散三九。荊防敗毒散痘三一。葛根湯散二九。歸葛飲新散十三。升麻葛根湯散三十。歸柴飲新散十七。柴芩煎新散十。柴苓湯和一九二。十全大補湯補二十。五瘟丹攻百一。四逆湯熱十四。六味回陽飲新熱二。和胃飲新五五福飲新補六。藿香正氣散和二十。

一柴胡飲新散一。獨參湯補三五。人參白虎湯寒三。三柴胡飲新散三。胃關煎新熱九。竹葉石膏湯寒五。五柴胡飲新散五。附子湯熱二二。黃連解毒湯寒一。小柴胡湯散十九。柴陳煎新散九。羌活升麻湯寒十二。柴苓飲新十一。聖散子散四三。六神通解散寒十五。平胃散和十七。四逆散散二八。防風通聖散攻十六。五苓散和一八二。六物煎新因二十。普濟消毒飲寒十三。二柴胡飲新散二。　　溫胃飲新熱五。柴胡白虎煎新散十二。四柴胡飲新散四。理中湯熱一。三黃石膏湯寒十一。正柴胡飲新散六。白虎湯寒二。

《局方》涼膈散攻十九。太清飲新寒十三。解瘟熱毒法寒二四。大補元煎新補一。益元散寒百十二。葛根牛蒡湯外四五。五君子煎新熱六。茵陳飲新寒八。調胃承氣湯攻三。大和中飲新和七。犀角散寒一三一。漏蘆升麻湯外九七。小青龍湯散八。大青丸攻百二。參耆托裏散外五。大承氣湯攻一。百順丸新攻六。梔子仁湯寒十九。茶調散攻百七。犀角升麻湯外四七。大柴胡湯攻七。玉泉散新寒十五。羌活勝濕湯和一七八。四君子湯補一。抽薪飲新寒三。陶氏黃龍湯攻二一。大溫中飲新散八。玉女煎新寒十二。

五利大黃湯外八九。大分清飲新寒五。雪梨漿新寒十六。連翹消毒散外六一。金沸草散散八一。玉燭散攻二四。托裏消毒散外二。獨聖散攻百六。清涼救苦散外一三五。雞子清飲寒十七。吐法新攻一。犀角地黃湯三方寒七九，八十，八一。

論外備用方奪命散補三六虛極。陳氏正氣散和二二風寒生冷。芩連消毒散寒十四。

景岳全書卷之十三終

## 卷之十六理集雜證謨

虛損經義上古天真論曰：今時之人，以酒為漿，以妄為常，醉以入房，以欲竭其精，以耗散其真，不知持滿，不時御神，務快其心，逆於生樂，起居無節，故半百而衰也。

陰陽應象大論曰：年四十而陰氣自半也，起居衰矣。

宣明五氣篇曰：久視傷血，久臥傷氣，久坐傷肉，久立傷骨，久行傷筋。

評熱病論曰：邪之所湊，其氣必虛。陰虛者，陽必湊之。

本神篇曰：五臟主藏精者也，不可傷，傷則失守而陰虛，陰虛則無氣，無氣則死矣。

通評虛實論曰：邪氣盛則實，精氣奪則虛。

經脈別論曰：勇者氣行則已，怯者則著而為病。

口問篇曰：邪之所在，皆為不足。故上氣不足，腦為之不滿，耳為之苦鳴，頭為之苦傾，目為之眩。中氣不足，溲便為之變，腸為之苦鳴。下氣不足，則乃為痿厥心悗。

逆調論曰：營氣虛則不仁，衛氣虛則不用，營衛俱虛，則不仁且不用，肉如故也，人身與志不相有，曰死。

玉機真藏論曰：五虛死，五實死。帝曰：願聞五虛五實。岐伯曰：脈盛，皮熱，腹脹，前後不通，悶瞀，此謂五實。脈細，皮寒，氣少，泄利前後，飲食不入，此謂五虛。帝曰其時有生者，何也？曰：漿粥入胃，泄注止，則虛者活；身汗得後利，則實者活。此其候也。

脈要精微論曰：得守者生，失守者死。得強者生，失強者死。言而微，終日乃復言者，此奪氣也。

海論曰：氣海有餘者，氣滿胸中，悗息面赤；氣海不足，則氣少不足以言。血海有餘，則常想其身大，怫然不知其所病；血海不足，亦常想其身小，狹然不知其所病。水穀之海有餘，則腹滿；水穀之海不足，則饑不受穀食。髓海有餘，則輕勁多力，自過其度；髓海不足，則腦轉耳鳴，脛痠眩冒，目無所見，懈怠安臥。

衛氣篇曰：下虛則厥，上虛則眩。

本輸篇曰：三焦者，並太陽之正，入絡膀胱，約下焦，實則癃閉，虛則遺溺。

五癃津液別篇曰：陰陽不和，則使液溢而下流於陰，髓液皆減而下，下過度則虛，虛故腰背痛而脛痠。

調經論曰：心藏神。神有餘則笑不休，神不足則悲。肺藏氣。氣有餘則喘欬上氣，不足則息利少氣。肝藏血。血有餘則怒，不足則恐。脾藏肉。形有餘則腹脹，涇溲不利，不足則四肢不用。腎藏志。志有餘則腹脹飧泄，不足則厥。

脈解篇曰：內奪而厥，則為瘖俳，此腎虛也。

決氣篇曰：精脫者耳聾。氣脫者目不明。津脫者，腠理開，汗大泄。液脫者，骨屬屈伸不利，色夭，腦髓消，脛痠，耳數鳴。血脫者，色白，夭然不澤。其脈空虛，此其候也。

奇病論曰：身熱如炭，頸膺如格，人迎躁盛，喘息氣逆，此有餘也。有癃者，一日數十溲，此不足也。太陰脈細微如髮者，此不足也。飲外得五有餘，內得二不足，此其身不表不裏，亦正死明矣。

五禁篇帝曰：何謂五奪？岐伯曰：形肉已奪，是一奪也；大奪血之後，是二奪也；大汗出之後，是三奪也；大泄之後，是四奪也；新產及大血之後，是五奪也。此皆不可寫。

藏氣法時論曰：肝虛則目？？無所見，耳無所聞，恐懼如人將捕之。心虛則胸腹大，？下與腰相引而痛。脾虛則腹滿腸鳴，飧泄，食不化。肺虛則少氣不能報息，耳聾嗌乾。腎虛則胸中痛，大腹小腹痛，清厥，意不樂。

調經論曰：氣之所并為血虛，血之所并為氣虛。有者為實，無者為虛。故氣并則無血，血并則無氣。今血與氣相失，故為虛焉。血之與氣并走於上，則為大厥，厥則暴死。氣復反則生，不反則死。帝曰：陰之生實奈何？岐伯曰：喜怒不節，則陰氣上逆，上逆則下虛，下虛則陽氣走之，故曰實矣。帝曰：陰之生虛奈何？曰：喜則氣下，悲則氣消，消則脈虛空，因寒飲食，寒氣薰滿，則血泣氣去，故曰虛矣。陽虛則外寒，陰虛則內熱。

刺志論曰：氣實形實，氣虛形虛，此其常也，反此者病。穀盛氣盛，穀虛氣虛，此其常也，反此者病。脈實血實，脈虛血虛，此其常也，反此者病。氣虛身熱，此謂反也。穀入多而氣少，此謂反也。穀不入而氣多，此謂反也。脈盛血少，此謂反也。脈少血多，此謂反也。夫實者，氣入也，虛者，氣出也。氣實者，熱也，氣虛者，寒也。

根結篇曰：形氣不足，病氣有餘，是邪勝也，急瀉之。形氣有餘，病氣不足，急補之，形氣不足，病氣不足，此陰陽俱不足也，不可刺之，刺之則重不足；重不足則陰陽俱竭，血氣皆盡，五臟空虛，筋骨髓枯，老者絕滅，壯者不復矣。形氣有餘，病氣有餘，此謂陰陽俱有餘也，急瀉其邪，調其虛實。故曰：有餘者瀉之，不足者補之，此之謂也。

本神篇曰：故智者之養生也，必順四時而適寒暑，和喜怒而安居處，節陰陽而調剛柔，如是則僻邪不至，長生久視。

論虛損病源共十一條

1。凡勞傷虛損，五臟各有所主，而惟心臟最多。且心為君主之官，一身生氣所係，最不可傷，而人多忽而不知也。何也？夫五臟之神，皆稟于心，故憂生于心，肺必應之，生之不已，而戚戚幽幽，則陽氣日索，營衛日消，勞傷及肺，弗亡弗已。如經曰：嘗貴後賤，雖不中邪，病從內生，名曰脫營。嘗富後貧，名曰失精，五氣留連，病有所并，暴樂暴苦，始樂後苦，皆傷精氣。精氣竭絕，形體毀沮，故貴脫勢。雖不中邪，精神內傷，身必敗亡之類，無非慮竭將來，追窮已往，而二陽并傷。第其潛消暗爍于冥冥之中，人所不覺，而不知五臟之傷，惟心為本。凡值此者，速宜舒情知命，力挽先天。要知人生在世，喜一日則得一日，憂一日則失一日，但使靈明常醒，尚何塵魔敢犯哉？及其既病，而用參，耆，歸，朮，益氣湯之類，亦不過後天之末著耳。知者，當知所先也。

2。喜因欲遂而發，若乎無傷，而經曰：喜傷心。又曰：暴喜傷陽。又曰：喜樂者，神憚散而不藏。又曰：肺喜樂無極則傷魄，魄傷則狂，狂者意不存人，皮革焦，毛悴色天，死于夏。蓋心藏神，肺藏氣，二陽臟也。故暴喜過甚則傷陽，而神氣因以耗散，或縱喜無節，則淫蕩流亡，以致精神疲竭，不可救藥；或偶爾得志，則氣盈載滿，每多驕恣傲慢，自取敗亡，而莫知其然者多矣。然則喜為人所忽，而猶有不可忽者如此。

3。思本乎心，經曰：心怵惕思慮則傷神，神傷則恐懼自失，破？脫肉，毛悴色夭，死于冬。此傷心則然也。然思生于心，脾必應之，故思之不已，則勞傷在脾。經曰：思傷脾。又曰：思則心有所存，神有所歸，正氣留而不行，故氣結矣。凡此為病，脾氣結則為噎膈，為嘔吐，而飲食不能運。食不運則血氣日消，肌肉日削，精神日減，四肢不為用，而生脹滿泄瀉等證，此傷心脾之陽也。夫人孰無思，而苦思難釋，則勞傷致此。此養生者所常戒也。然思本傷脾，而憂亦傷脾。經曰：脾愁憂而不解則傷意，意傷則悗亂，四肢不舉，毛悴色夭，死于春。蓋人之憂思，本多兼用，而心脾肺所以并傷，故致損上焦陽氣，而二陽之病發自心脾，以漸成虛勞之證者，斷由乎此。

4。淫欲邪思又與懮思不同，而損惟在腎。蓋心耽欲念，腎必應之。凡君火動于上，則相火應于下。夫相火者，水中之火也，靜而守位，則為陽氣，熾而無制，則為龍雷，而涸澤燎原，無所不至。故其在腎，則為遺淋帶濁，而水液漸以乾枯；炎上入肝，則逼血妄行，而為吐為？，或為營虛筋骨疼痛；又上入脾，則脾陰受傷，或為發熱，而飲食悉化為痰涎。再上至肺，則脾毛無以扃固，而亡陽喘嗽，甚至喑啞聲嘶，是皆無根虛火，陽不守舍，而光焰詣天，自下而上，由腎而肺，本源漸稿，上實下虛，是諴剝極之象也。凡師尼室女失偶之輩，雖非房室之勞，而私情繫戀，思想無窮，或對面千里，所愿不得，則欲火搖心，真陰日削，遂致虛損不救。凡五勞之中，莫此為甚，苟知重命，慎毋蹈之。

5。七情傷腎，恐亦居多。蓋恐畏在心，腎則受之，故經曰：恐傷腎。又曰：恐則精卻。又曰：恐懼而不解則傷精，精傷則骨痠痿厥，精時自下。余嘗診一在官少年，因恐而致病，病稍愈而陽痿，及其病復，終不可療。又嘗見猝恐者，必陰縮或遺尿，是皆傷腎之徵也。然恐固傷腎，而怒亦傷腎。經曰：腎盛怒而不止則傷志，志傷則喜忘其前言，腰背不可以俛仰屈伸，毛悴色夭，死于季夏。是知盛怒不惟傷肝，而腎亦受其害也。

6。怒生于心，肝必應之。怒不知節，則勞傷在肝。經曰：怒傷肝。又曰：怒則氣逆，甚則嘔血及飧泄，故氣上矣。蓋肝為陰中之陽臟，故肝之為病，有在陰者，有在陽者。如火因怒動而逼血妄行，以致氣逆于上而脹痛喘急者，此傷其陰者也；又或氣以怒傷，而木鬱無伸，以致侵脾氣陷，而為嘔為脹，為泄為痛，為食飲不行者，此傷其陽者也。然隨怒隨消者，未必致病；臟氣堅固者，未必致病；惟先天稟弱而三陰易損者，使不知節，則東方之實，多致西方之敗也。然怒本傷肝，而悲哀亦最傷肝。經曰：肝悲哀動中則傷魂，魂傷則狂妄不精，不精則不正當，人陰縮而攣筋，兩？骨不舉，毛悴色夭，死于秋。蓋怒盛傷肝，肝氣實也；悲哀傷肝，肝氣虛也。但實不終實，而虛則終虛耳。虛而不顧，則必至勞損，而治當察其邪正也。

7。驚氣本以入心，而實通于肝膽。經曰：驚則心無所依，神無所歸，慮無所定，故氣亂矣。又曰：東方色青，入通于肝，其病發驚駭。此所以驚能動心，而尤能傷及肝膽。心為君主，固不可傷，而膽以中正之官，實少陽生氣所居，故十一臟陽剛之氣，皆取決于膽，若或損之，則諸臟生氣，因皆消索致敗，其危立見。嘗見微驚致病者，惟養心安神，神復則病自卻。若驚畏日積，或一時大驚損膽，或致膽汁泄而通身發黃，默默無言者，皆不可救。膽黃證，論詳黃疸門。

8。色欲過度者，多成勞損。蓋人自有生以後，惟賴後天精氣以為立命之本，故精強神亦強，神強必多壽；精虛氣亦虛，氣虛必多夭。其有先天所稟原不甚厚者，但知自珍，而培以後天，則無不獲壽。設稟賦本薄，而且恣情縱欲，再伐後天，則必成虛損。此而傷生，咎將誰委？又有年將未冠，壬水方生，保養萌芽，正在此日，而無知孺子，遽搖女精。余見苞萼未成，而蜉蝣旦暮者多矣，良可悲也！此其責不在孺子而在父師。使不先有明誨，俾知保生之道，則彼以童心，豈識利害，而徙臨期懇禱，號呼悲戚，將何濟于事哉。

9。勞倦不顧者，多成勞損。夫勞之于人，孰能免之？如奔走食力之夫，終日營營而未聞其勞者，豈非勞乎？但勞有不同耳。蓋貧賤之勞，作息有度，無關榮辱，習以為常，何病之有！惟安閒柔脆之輩，而苦竭心力，斯為害矣。故或勞于名利，而不知寒暑之傷形；或勞于色欲，而不知旦暮之疲困；或勞于游蕩，而忍飢竭力于呼盧馳驟之場；或勞于疾病，而剝削傷殘于無術庸醫之手；或為詩書困厄，每緣螢雪成災；或以好勇逞強，遂致絕筋之力。總之，不知自量，而務從勉強，則一應妄作妄為，皆能致損。凡勞倦之傷，雖曰在脾，而若此諸勞不同。則凡傷筋傷骨，傷氣傷血，傷精傷神，傷皮毛肌肉，則實兼之五臟矣。鳴呼！嗜欲迷人，其害至此。此其故，則在但知有彼而忘其有我耳。廣成子曰：無勞女形，無搖女精，乃可以長生。若此二言者，人因其簡，故多易之，而不知養生之道，于此八字而盡之矣。顧可以忽之也耶？

10。少年縱酒者，多成勞損。夫酒本狂藥，大損真陰，惟少飲之，未必無益。多飲之，難免無傷。而耽飲之，則受其害者，十之八九矣。且凡人之稟賦，臟有陰陽，而酒之性質，亦有陰陽。蓋酒成于釀，其性則熱，汁化于水，其質則寒，若以陰虛者縱飲之，則質不足以滋陰而性偏動火，故熱者愈熱，而病為吐血？血，便血尿血，喘嗽躁煩狂悖等證，此酒性傷陰而然也。若陽虛者縱飲之，則性不足以扶陽而質留為水，故寒者愈寒，而病為膨脹泄瀉，腹痛吞酸，少食亡陽暴脫等證，此酒質傷陽而然也。故縱酒者，既能傷陰，尤能傷陽，害有如此，人果知否？矧酒能亂性，每致因酒妄為，則凡傷精竭力，動氣失機，及遇病不勝等事，無所不至，而陰受其損，多罔覺也。夫縱酒之時，固不慮其害之若此，及病至沉危，猶不知為酒困之若此，故余詳明于此，以為縱酒者之先覺云。泄瀉腫脹二門，俱有酒論。

11。疾病誤治及失于調理者，病後多成虛損。蓋病有虛實，治有補瀉，必補瀉得宜，斯為上工。余見世俗之醫，固不知神理為何物，而且并邪正緩急，俱不知之，故每致伐人元氣，敗人生機，而隨藥隨斃者，已無從訴；其有幸而得免，而受其殘剝，以致病後多成虛損而不能復振者，此何以故也？故凡醫有未明，萬毋輕率。是誠仁人積德之一端也。至若失于調治，致不能起，則俗云：小孔不補，大孔叫冤苦。亦自作之而自受之耳，又何尤焉？

論證共四條 1。凡虛損之由，具道如前，無非酒色，勞倦，七情，飲食所致。故或先傷其氣，氣傷必及于精；或先傷其精，精傷必及于氣。但精氣在人，無非謂之陰分。蓋陰為天一之根，形質之祖，故凡損在形質者，總曰陰虛，此大目也。若分而言之，則有陰中之陰虛者，其病為發熱燥煩，頭紅面赤，唇乾舌燥，咽痛口瘡，吐血？血，便血尿血，大便燥結，小水痛澀等證。有陰中之陽虛者，其病為怯寒憔悴，氣短神疲，頭暈目眩，嘔惡食少，腹痛飧泄，二便不禁等證，甚至欬嗽吐痰，遺精盜汗，氣喘聲瘖，筋骨疼痛，心神恍惚，肌肉盡削，夢與鬼交，婦人月閉等證。

則無論陰陽，凡病至極，皆所必至，總由真陰之敗耳。然真陰所居，惟腎為主。蓋腎為精血之海，而人之生氣，即同天地之陽氣，無非自下而上，所以腎為五臟之本。故腎水虧，則肝失所滋而血燥生；腎水虧，則水不歸源而脾痰起；腎水虧，則心腎不交而神色敗；腎水虧，則盜傷肺氣而喘嗽頻；腎水虧，則孤陽無主而虛火熾。凡勞傷等證，使非傷人根本，何以危篤至此？故凡病甚于上者，必其竭甚于下也。余故曰：虛邪之至，害必歸陰；五臟之傷，窮必及腎。窮而至此，吾末如之何也矣。夫所貴乎君子者，亦貴其知微而已。

2。凡損傷元氣者，本皆虛證，而古方以虛損勞瘵，各分門類，則病若有異，亦所宜辨。蓋虛損之謂，或有發見于一證，或有困憊于暫時，凡在經在臟，但傷元氣，則無非虛損病也。至若勞瘵之有不同者，則或以骨蒸，或以乾嗽，甚至吐血吐痰，營衛俱敗，尪羸日甚，此其積漸有日，本末俱竭而然。但虛損之虛，有在陰分，有在陽分，然病在未深，多宜溫補；若勞瘵之虛，深在陰中之陰分，多有不宜溫補者。然凡治虛證，宜溫補者，病多易治；不宜溫補者，病多難治。此虛勞若乎有異，而不知勞瘵之損，即損之深而虛之甚者耳。凡虛損不愈，則日甚成勞矣，有不可不慎也。

3。虛損兩頰紅赤或唇紅者，陰虛于下，逼陽于上也。仲景曰：其面戴陽者，下虛故也。虛而多渴者，腎水不足，引水自救也。喑唾聲不出者，由腎氣之竭。蓋聲出于喉而根于腎，經曰：內奪而厥，則為瘖俳，此腎虛也。虛而喘急者，陰虛肺格，氣無所歸也。喉乾咽痛者，真水下虧，虛火上浮也。不眠恍惚者，血不養心，神不能藏也。時多煩燥者，陽中無陰，柔不濟剛也。易生嗔怒，或筋急痠痛者，水虧木燥，肝失所資也。飲食不甘，肌肉漸削者，脾元失守，化機日敗也。心下跳動，怔忡不寧者，氣不歸精也。經曰：胃之大絡，名曰虛里，出于左乳下，其動應衣，宗氣泄也。盜汗不止者，有火則陰不能守，無火則陽不能固也。虛而多痰，或如清水，或多白沫者，此水泛為痰，脾虛不能制水也。骨痛如折者，腎主骨，真陰敗竭也。腰？痛者，肝腎虛也。膝以下冷者，命門衰絕，火不歸源也。小水黃澀淋瀝者，真陰虧竭，氣不化水也。足心如烙者，虛火爍陰，涌泉涸竭也。

4。凡陽虛之人，因氣虛也。陽氣既虛，即不能嚏。仲景曰：欲嚏不能，此人肚中寒。故凡以陽虛之證，而忽見嚏者，便有回生之兆。

論脈共三條*虛損之脈，凡甚急，甚數，甚細，甚弱，甚澀，甚滑，甚短，甚長，甚浮，甚沉，甚弦，甚緊，甚洪，甚實者，皆勞傷之脈。然無論浮沉大小，但漸緩則漸有生意。若弦甚者，病必甚；數甚者，病必危；若以弦細而再加緊數，則百無一生矣。　　*[要略]曰：脈芤者為血虛；沉遲而小者為脫氣；大而無力為陽虛，數而無力為陰虛；脈大而芤者為脫血；平人脈大為勞，虛極亦為勞；脈微細者盜汗；寸弱而軟為上虛；尺弱軟澀為下虛；尺軟滑疾為血虛；兩關沉細為胃虛。

\*[脈經]曰：脈來軟者為虛；緩者為虛；微弱者為虛；弦者為中虛；細而微小者氣血俱虛。

辨爪凡勞損之病，本屬陰虛，陰虛必血少。而指爪為精血之餘，故凡于診候之際，但見其指爪乾黃，覺有枯槁之色，則其髮膚營氣，具在吾目中矣。此于脈色之外，便可知其有虛損之候，而損之微甚，亦可因之以辨也。

論治共七條 1。病之虛損，變態不同，因有五勞七傷，證有營衛臟腑。然總之，則人賴以生者，惟此精氣；而病為虛損者，亦惟此精氣。氣虛者，即陽虛也；精虛者，即陰虛也。凡病有火盛水虧，而見營衛燥，津液枯者，即陰虛之證也；有水盛火虧，而見臟腑寒，脾腎敗者，即陽虛之證也。此惟陰陽偏困所以致然。凡治此者，但當培其不足，不可伐其有餘。夫既緣虛損，而再去所餘，則兩敗俱傷矣，豈不殆哉？惟是陰陽之辨，猶有不易，謂其陰陽之中，復有陰陽。其有似陽非陽，似陰非陰者，使非確有真見，最易惑人。此不可不詳察也。且復有陰陽俱虛者，則陽為有生之本，而所重者，又單在陽氣耳。知乎此，則虛損之治，如指諸掌矣。

2。陽虛者多寒，非謂外來之寒，但陽氣不足，則寒生于中也。若待既寒，則陽已敗矣。而不知病見虛弱，而別無熱證者，便是陽虛之候，即當溫補元氣，使陽氣漸回，則真元自復矣。蓋陽虛之候，多得之愁憂思慮以傷神，或勞役不節以傷力，或色欲過度而氣隨精去，或素稟元陽不足而寒涼致傷等病，皆陽氣受損之所由也。欲補陽氣，惟辛甘溫燥之劑為宜，萬勿兼清涼寒滑之品，以殘此發生之氣。如生地，芍藥，天麥門冬，沙參之屬，皆非所宜，而石斛，玄參，知，柏，芩，連，龜膠之類，則又切不可用。若氣血俱虛者，宜大補元煎，或八珍湯，或十全大補湯。五臟俱虛宜平補者，五福飲。命門陰分不足者，左歸飲，左歸丸。命門陽分不足者，右歸飲，右歸丸。氣分虛寒者，六氣煎。脾腎陰分虛寒，諸變不一者，理陰煎。三焦陽氣大虛者，六味回陽飲。氣虛脾寒者，一？丹。胃氣虛寒者，溫胃飲，理中湯。血虛寒滯者，五物煎。

3。陰虛者多熱，以水不濟火，而陰虛生熱也。此病多得于酒色嗜欲，或憤怒邪思，流蕩狂勞，以動五臟之火，而先天元陰不足者，尤多此病。凡患虛損而多熱多燥，不宜熱食者，便是陰虛之候。欲滋其陰，惟宜甘涼醇靜之物。凡陰中有火者，大忌辛溫，如乾薑，桂，附，破故紙，白朮，蒼朮，半夏之屬，皆不可輕用；即如人參，黃耆，枸杞，當歸，杜仲之類，是皆陰中有陽，亦當酌宜而用之。蓋恐陽旺則陰愈消，熱增則水益涸耳。然陰虛者，因其水虧，而水虧者，又忌寒涼。蓋苦劣之流，斷非資補之物。其有火盛之甚，不得不從清涼者，亦當兼壯水之劑，相機間用，而可止即止，以防其敗。斯得滋補之大法，諸治如左。

4。虛損夜熱，或午後發熱，或喜冷便實者，此皆陰虛生熱，水不制火也，宜加減一陰煎，若火在心腎而驚悸失志者，宜二陰煎。若外熱不已而內不甚熱，則但宜補陰，不可清火，宜一陰煎，或六味地黃湯。其元氣不足而虛熱不已者，必用大補元煎，庶乎久之自愈。寒熱門論治尤詳，所當參閱。

5。虛損欬嗽，雖五臟皆有所病，然專主則在肺腎。蓋肺為金臟，金之所畏者火也，金之化邪者燥也，燥則必癢，癢則必嗽。正以腎水不能制火，所以克金；陰精不能化氣，所以病燥。故為欬嗽喘促，咽痛喉瘡聲啞等證。凡治此者，只宜甘涼至靜之劑，滋養金水，使肺腎相生，不受火制，則真陽漸復而嗽可漸愈。火盛者，宜四陰煎加減主之。火微者，宜一陰煎，六味地黃湯，或左歸飲。兼受風寒而嗽者，宜金水六君煎。貝母丸，治嗽最佳。

6。虛損吐血者，傷其陰也。故或吐或？，所不能免，但當察其有火無火，及火之微甚而治之。凡火之盛者，以火載血上，而脈證之間，自有熱證可辨。急則治標，此不得不暫用芩，連，梔，柏，竹葉，童便之屬，或單以抽薪飲，徙薪飲之類主之。若陰虛而兼微火者，宜保陰煎，或清化飲，或加減一陰煎主之。血止即當養血，，不宜過用寒涼也。若無實火而全屬傷陰，則陰虛火虧，血由傷動，而為吐為？者，此宜甘純養陰之品，以靜制動，以和治傷，使陰氣安靜得養，則血自歸經，宜一陰煎，六味地黃湯，或小營煎之類主之。

若陰虛連肺而兼嗽兼血者，宜四陰煎加減主之。若因勞役，別無火證，心脾腎三陰受傷而動血者，宜五陰煎，五福飲，六味地黃丸之類主之。若陰虛于下，格陽于上，六脈無根而大吐大？者，此火不歸源，真陽失守而然，宜右歸飲加減主之，或八味地黃湯亦可。此惟思慮勞倦過傷者，多有此證。若因勞倦而素易嘔瀉，多有脾不攝血，而為吐血下血者，宜六味回陽飲大加白朮主之，萬不可用涼藥。若大吐大？，而六脈細脫，手足厥冷，危在頃刻，而血猶不止者，速宜用鎮陰煎，其血自止。若血脫至甚，氣亦隨之，因至厥逆昏憒者，速當益氣以固生機，宜六味回陽飲，或四味回陽飲主之，若再用寒涼即死。總之，失血吐血，必其陰分大傷，使非加意元氣，培養真陰，而或專用寒涼，則其陰氣愈損，血雖得止，而病必日敗矣。

7。虛損傷陰，本由五臟。雖五臟各有所主，然五臟證治。有可分者，有不可分者。如諸氣之損，其治在肺；神明之損，其治在心；飲食肌肉之損，其治在脾；諸血筋膜之損，其治在肝；精髓之損，其治在腎。此其可分者也。然氣主于肺而化于精，神主于心而化于氣，肌肉主于脾而土生于火，諸血藏于肝而血化于脾胃，精髓主于腎而受之于五臟，此其不可分者也。及乎既其，則標本相傳，連及臟腑，此又方之不可執言也。故凡補虛之法，但當明其陰陽升降，寒熱溫涼之性，精中有氣，氣中有精之因。

且凡上焦陽氣不足者，必下陷于腎也，當取之至陰之下；下焦真陰不足者，多飛越于上也，可不引之歸源乎？所以治必求本，方為盡善。然余用補之法，則悉在新方八略八陣中，惟細察之，可得其概。其有諸證未備者，如遺精夢泄，聲啞盜汗，及婦人血枯經斷等證，但于各門求之，則無不俱有照應。

辨似損非損凡似損非損之證，惟外感寒邪者乃有之。蓋以外邪初感，不為解散，而誤作內傷，或用清涼，或用消導，以致寒邪鬱伏，久留不散，而為寒熱往來，或為潮熱欬嗽，其證則全似勞損，若用治損之法以治此證，則滋陰等劑，愈以留邪，熱蒸既久，非損成損矣。余嘗治愈數人，皆其證也。欲辨此者，但當詳察表裏，而審其致病之由。蓋虛損之證，必有所因；而外感之邪，其來則驟。若或身有疼痛，而微汗則熱退，無汗則復熱；或見大聲欬嗽，脈雖弦緊而不甚數，或兼和緩等證，則雖病至一兩月，而邪有不解，病終不退者，本非勞損，毋誤治也。若寒熱往來不止者，宜一，二，三，四，五柴胡飲，酌宜用之，或正柴胡飲亦可，若兼欬嗽者，柴陳煎。若脾腎氣虛而兼欬嗽者，金水六君煎。或邪有未解而兼寒熱者，仍加柴胡。

虛損危候凡虛損既成，不補將何以復？而有不能服人參，熟地及諸補之藥者，此為虛不受補，何以望生？若勞損吐血失血之後，嗽不能止而痰多甚者，此以脾肺虛極，飲食無能化血，而隨食成痰。此雖非血，而實血之類也。經曰：白血出者，死。故凡痰之最多最濁者，不可治。左右者，陰陽之道路。其有不得左右眠而認邊難轉者，此其陰陽之氣有所偏竭而然，多不可治。一，凡病虛損者，原無外邪，所以病雖至困，終不憒亂。其有患虛證，別無邪熱，而譫妄失倫者，此心臟之敗，神去之兆也，必死。一，勞嗽，喑啞，聲不能出，或喘急氣促者，此肺臟之敗也，必死。勞損，肌肉脫盡者，此脾臟之敗也，必死。

筋為疲極之本，凡病虛損者，多有筋骨疼痛，若痛有至極不可忍者，乃血遏不能榮筋，此肝臟之敗也，必死。一，勞損既久，再及大便泄瀉不能禁止者，此腎臟之敗也，必死。

述古共四條[難經]曰：損脈之為病奈何？然：一損損於皮毛，皮聚而毛落。二損損於血脈，血脈虛少，不能榮於五臟六腑。三損損於肌肉，肌肉消瘦，飲食不能為肌膚。四損損於筋，筋緩不能自收持。五損損於骨，骨痿不能起於床。反此者，至脈之病也。從上下者，骨痿不能起於床者死；從下上者，皮聚而毛落者死。治損之法：損其肺者，益其氣。損其心者，調其營衛。損其脾者，調其飲食，適其寒溫。損其肝者，緩其中。損其腎者，益其精。此治損之法也。不能治其虛，安問其餘？故曰：實實虛虛，損不足而益有餘，此中工之所害也。

賓按此上損下損之說，其義極精，然有未盡者，猶宜悉也。蓋凡思慮勞倦外感等證則傷陽，傷於陽者，病必自上而下也；色慾醉飽內傷等證則傷陰，傷於陰者，病必自下而上也。如經曰：二陽之病發心脾，有不得隱曲，女子不月之類，此即自上而下者也。又經曰：五臟主藏精者也，不可傷，傷則失守而陰虛，陰虛則無氣，無氣則死矣，此即自下而上者也。蓋自上而下者，先傷乎氣。故一損損於肺，則病在聲息膚腠。二損損於心，則病在血脈顏色。三損損於胃，則病在飲食不調。四損損於肝，則病為瘈瘲疼痛。

五損損於腎，則病為骨痿，二便不禁。此先傷於陽，而後及乎陰，陽竭於下，則孤陰無以獨存，不可為也。自下而上者，先傷乎精。故一損損於腎，則病為泉源乾涸。二損損於肝，則病為血動筋枯。三損損於脾，則病為痰涎壅盛。四損損於心，則病為神魂失守。五損損於肺，則病為喘急短氣。此先傷乎陰，而後及乎陽，陰竭於上，則孤陽無以獨生，不可為也。故曰：心肺損而神衰，肝腎虛而形敝，脾胃損而食飲不歸血氣。凡明哲之士，則當察所由，而預防其漸，又何虛損之可慮？若待源流俱竭，而後歸罪於藥之不效，醫之不良，此其愚也亦甚矣。

[巢氏病源]曰：夫虛勞者，五勞七傷六極是也。一曰志勞，二曰思勞，三曰心勞，四曰憂勞，五曰瘦勞。又有肺勞者，短氣而面浮，鼻不聞香臭。肝勞者，面目乾黑，口苦，精神不守，恐畏不能獨臥，目視不明。心勞者，忽忽喜忘，大便苦難，或時鴨溏，口內生瘡。脾勞者，舌本苦直，不得嚥唾。腎勞者，背難以俛仰，小便不利，色赤黃而有餘瀝，莖內痛，陰囊濕生瘡，小腹滿急。

六極者，一曰氣極，令人內虛，五臟不足，邪氣多，正氣少，不欲言。二曰血極，令人無顏色，眉髮落，忽忽喜忘。三曰筋極，令人數轉筋，十指爪甲皆痛，苦倦不能久立。四曰骨極，令人痠削，齒苦痛，手足煩疼，不可以立，不欲行動。五曰肌極，令人羸瘦無潤澤，飲食不生肌肉。六曰精極，令人少氣，然內虛，五臟氣不足，髮毛落，悲傷喜忘。

七傷者：一曰太飽傷脾，脾傷善噫，欲臥，面黃。二曰大怒逆氣傷肝，肝傷少氣，目闇。三曰強力舉重，久坐濕地傷腎，腎傷少精，腰背痛，厥逆下冷。四曰形寒寒飲傷肺，肺傷少氣，欬嗽，鼻鳴。五曰憂愁思慮傷心，心傷苦驚，喜忘喜怒。六曰風雨寒暑傷形，形傷髮膚枯夭。七曰大恐懼不節傷志，志傷恍惚不樂。又曰：七傷者，一曰陰寒，二曰陰痿，三曰裏急，四曰精寒，五曰精少，陰下濕，六曰精清，七曰小便苦數，臨事不舉。

王節齋曰：人若色慾過度，傷損精血，必生陰虛火動之病。睡中盜汗，午後發熱，咯咯欬嗽，倦怠無力，飲食少進，甚則痰涎帶血，或欬血，吐血，衄血，身熱脈沉數，肌肉消瘦，此名勞瘵，最為難治，輕者用藥數十服，重者期以歲年。然必須病人惜命，堅心定志，絕房室，息妄想，戒惱怒，節飲食，以自培其根，此謂內外交治，庶可保全。

薛立齋曰：勞瘵之證，大抵屬足三陰虧損，虛熱無火之證，故晝發夜止，夜發晝止，不時而作。當用六味地黃丸為主，以補中益氣湯調補脾胃。若脾胃先損者，當以補中益氣湯為主，以六味地黃溫存肝腎，多有得生者。若誤用黃柏，知母之類，則復傷脾胃，飲食日少，諸臟愈虛，元氣下陷，腹痞作瀉，則不可救矣。

夫？血吐血之類，因虛火妄動，血隨火而泛行，或陽氣虛，不能攝血歸經而妄行，其脈弦洪，乃無根之火浮於外也。大抵此證多因火土太旺，金水衰涸之際，不行保養，及三冬火氣潛藏，不遠幃幙，戕賊真元，故至春末夏初，患頭疼腳軟，食少體熱，而為注夏之病。或少有老態，不耐寒暑，不勝勞役，四時迭病，此因氣血方長而勞心虧損，精神未滿而早為斲喪，故其見證難以名狀。若左尺脈虛弱或細數，是左腎之真陰不足也，用六味丸。右尺脈遲軟，或沉細而數欲絕，是命門之相火不足也，用八味丸。至於兩尺微弱，是陰陽俱虛也，用十補丸。此皆滋其化源也，仍須參前後發熱，欬嗽諸證治之。

附按立齋治韓州同色慾過度，煩熱作渴，飲水不絕，小便淋瀝，大便閉結，唾痰如湧，面目俱赤，滿舌生刺，唇裂身熱，或身如芒刺而無定處，兩足心如烙，左三部脈洪而無倫，此腎陰虛，陽無所附而發於外。蓋大熱而甚，寒之不寒，是無水也，當峻補其陰。遂以加減八味丸料一斤，用肉桂一兩，以水頓煎六碗，冰冷與服，半餉熟睡，至晚又溫飲一碗，諸證悉退。翼日，畏寒足冷諸證仍至，是無火也，當補其陽，急與八味丸四劑，諸證俱退。

又治府庠王以道元氣素弱，復以科場歲考，積勞致疾。至十二月，病大作，大熱，淚出隨凝，目赤露胸，氣息沉沉欲絕，脈洪大鼓指，按之如無，舌乾如刺，此內真寒而外假熱也。遂先服十全大補湯。余曰：服此藥，其脈當收斂為善。少頃，熟睡，覺而惡寒增衣，脈頓微細如絲，此虛寒之真象也。余以人參一兩，加熟附三錢，水煎頓服而安。夜間脈復脫，乃以參二兩，熟附五錢仍愈。後以大劑參，朮，歸身，炙甘草等藥調理而愈。

又治一童子，年十四歲，發熱吐血，余謂宜補中益氣以滋化源，不信，乃用寒涼降火，前證愈甚。或謂曰：童子未室，何腎虛之有？參朮補氣，奚為用之？余述丹溪先生曰，腎主閉藏，肝主疏泄，二臟俱有相火，而其系上屬於心。心為君火，為物所感，則相火翕然而起，雖不交會，而精已暗耗矣。又褚氏[精血篇]曰：男子精未滿而御女以通其精，則五臟有不滿之處，異日有難狀之疾，正此謂也。遂用補中益氣湯及地黃丸而痊。　　虛損論列方大補元煎新補一。十全大補湯補二十。左歸丸新補四。右歸飲新補三。

四味回陽飲新熱一。二陰煎新補十。四陰煎新補十二。六味地黃湯補百二十。理陰煎新熱三。五物煎新因三。加減八味丸補一二二。小營煎新補十五。鎮陰煎新熱十三。加減一陰煎新補九。五福飲新補六。左歸飲新補二。補中益氣湯補三十。右歸丸新補五。一陰煎新補八。六味回陽飲新熱二。五陰煎新補十三。理中湯熱一。八味地黃湯補一二一。六氣煎新因二一。溫胃飲新熱五。金水六君煎新和一。保陰煎新寒一。一？丹新補二二。十補丸熱一七三。抽薪飲新寒三。柴陳煎新散九。正柴胡飲新散六。八珍湯補十九。徙薪飲新寒四。貝母丸新和十八。諸柴胡飲新散一，二，三，四，五。

論外備用方附子理中湯熱二陽虛。小安腎丸熱一六七下元虛冷。黃耆鱉甲煎寒九十虛勞煩熱。鱉甲地黃湯寒八九虛勞煩熱。人參平肺湯因一八七腎虛聲啞。加味虎潛丸寒一六四補虛滋陰。劫勞散婦一二四。麥門冬湯寒四五氣熱血焦。安腎丸熱一六七下元虛冷。黑鍚丹熱一八九下元陽虛。大兔絲子丸固三六。地黃膏寒九一滋陰退熱。退熱湯寒九三急勞大熱。人參五味子湯外一五三。三才封髓丹寒一六六滋陰降火方。大補地黃丸寒一五九精枯血熱。凡補陣所載古方新方俱宜酌用。

勞倦內傷經義調經論帝曰：陰虛生內熱奈何？岐伯曰：有所勞倦，形氣衰少，穀氣不盛，上焦不行，下脘不通，胃氣熱，熱氣熏胸中，故內熱。夫邪之生也，或生於陰，或生於陽。其生於陽者，得之風雨寒暑；其生於陰者，得之飲食居處，陰陽喜怒。　　太陰陽明論曰：故犯賊風虛邪者，陽受之；飲食不節，起居不時者，陰受之。陽受之則入六腑，陰受之則入五臟。入六腑則身熱不時臥，上為喘呼；入五臟，則？滿閉塞，下為飧泄，久為腸澼。

舉痛論曰：勞則氣耗。勞則喘息汗出，外內皆越，故氣耗矣。

痺論曰：陰氣者，靜則神藏，躁則消亡。飲食自倍，腸胃乃傷。　　本病論曰：飲食勞倦即傷脾。

論證共五條 1。勞倦一證，即東垣所謂內傷證也。凡疾病在人，有不因外感而受病于內者，則無非內傷。而東垣乃獨以飲食失節，勞役不足之病為內傷，其故何也？蓋外感，內傷俱有惡寒發熱等證，外感寒熱者，即傷寒也；內傷寒熱者，即勞倦也。傷寒以外邪有餘，多宜攻散；勞倦以內傷不足，多宜溫補。然此二者，病多相類，最易惑亂，故東垣特用內傷二字以為外感之別。蓋恐以勞倦之傷作傷寒之治，則必致殺人矣。此其大義，所當先辨。

2。內傷之證，東垣以飲食勞倦為言，然飲食之傷有二，而勞倦之傷亦有二，當辨如左。

3。飲食內傷之證：凡飢飽失時者，大飢則倉廩空虛，必傷胃氣，太飽則運化不及，必傷脾氣；然時飢時飽而致病者，其傷在飢，故當以調補為主，是即東垣之所謂也。其有不因飢飽，而惟以縱肆口腹，遂致留滯不化者，當以化滯消食為主，方治當從飲食門。以上飲食二證，一以傷飢不足，一以留滯有餘，治當知辨也。

4。勞倦內傷之證；有因困倦而忽然發熱，或怠惰嗜臥懶于言語，其脈緩而大，或浮或細，而無外邪者，此即時人之所謂勞發也，單宜溫補為主。

有因積勞飢飽致傷脾腎，則最易感邪，而病發熱頭痛，脈緊惡寒類傷寒等證，此內傷外感兼而有之，是即所謂勞力感寒證也。若以此為真傷寒，則既由勞傷已因不足，是傷寒正治之法不可用也。若以此為非傷寒，則甚至發斑發狂，結胸譫語等證，無不有之，而不曰傷寒則人不服也。觀東垣云，大梁受圍之後，死者多人，豈俱感風寒者？誠至言也。第為兵革所困者明，為利名所困者暗，故今人多以勞倦而患傷寒者，無非此類。昧者不知，而妄治殃人，豈其天年之果盡耶？誠可憫也。以上勞倦二證，皆為內傷，而一以無邪，一以有邪，當辨而治也。

5。凡飢飽勞倦，皆能傷人。蓋人以飲食為生，飲食以脾胃為主，今飢飽不時，則胃氣傷矣。又脾主四肢，而勞倦過度，則脾氣傷矣。夫人以脾胃為養生之本，根本既傷，焉有不病？而人不知慎，病斯及矣。故有以勞倦致動虛火而病者，有以飢餒致傷中氣而病者；或以勞倦之後加之忍飢，或以忍飢之後加之勞倦，然而兩者之中則尤以受飢為甚。所以飢時不可臨病，飢時不可勞形，飢時不可受寒，飢時不可任性，飢時不可傷精，飢時不可酬應。知此數者，是即卻病養生之道也。凡犯此者，豈惟貧賤者為然？而富貴者尤多有之。蓋有勢不容己，則未免勞心竭力，而邪得乘虛而入者，皆內傷不足之證也。奈時醫不能察，無論虛實悉曰傷寒，但知瀉火逐邪及汗吐下三法，不知忘食忘勞，既困于己，再攻再削，又困于醫，標本俱竭，其能生乎？余目睹受此害者多矣，恨不一時救正。其如沿習成風，釋疑未易，故特演東垣大意，囑筆于此，用效長夜之燈也。觀者其三思焉。

論治共四條 1。凡因勞倦而無外感者，或身雖微熱，而脈見緩大無力，全不緊數，或懶言嗜臥，或身常有汗，此即勞發之證，自與外感之頭疼脈緊，筋骨痠痛者不同，治宜以補養為主，氣復則愈。虛在陽分者，宜四君子湯，五君子煎。虛在陰分者，三陰煎，五陰煎，或大小營煎。若脾胃中氣受傷者，理中湯，養中煎。若血氣俱虛者，五福飲，八珍湯，或十全大補湯。

2。勞倦飢飽不時，而致寒熱往來者，以飢時臟氣餒，勞時腠理開，腠理開則邪易感，臟氣餒則邪易入，所以飢飽勞倦不慎者，多令人為頭痛發熱惡寒等證。雖曰此由內傷，而實有外感；雖有外感，而實以內傷。故東垣制補中益氣湯，以參，耆，歸，朮而加之升，柴，以助生長之氣，使胃氣上升，則氣復于中而陽達于外。此實和解之良法也。第今人以勞倦傷陰而精血受病者為尤多，則耆，朮之屬亦有不相宜者，茲余復制補陰益氣煎。凡陽虛于下，水虧不能作汗，而邪有不解者，此方尤勝之。愚有治脾三方并補中益氣湯論，在後飲食門，當參閱之。

3。勞倦感邪，以致傷寒發熱，頭疼身痛。凡脈緊邪盛者，不得不從解散治之。若虛本不甚而表邪不解者，宜正柴胡飲。若外邪兼火者，一柴胡飲。外邪兼寒者，二柴胡飲。若氣血微虛者，三柴胡飲，或四柴胡飲。其有虛甚而邪不易解者，宜理陰煎，或大溫中飲，所不可緩也。

4。夏月暑熱之時，或于道途，或于田野，過于勞倦，而身體薄弱者，最易傷暑。此亦勞倦之屬。論治詳暑證門陽暑條中。

辨脈東垣曰：古人以脈上辨內外傷于人迎，氣口，人迎脈大于氣口為外傷，氣口脈大于人迎為內傷。此辨固是，但其說有所未盡耳。外感風寒，皆有餘之證，是從前客邪來也，其病必見于左手，左手主表，乃行陽二十五度。內傷飲食及飲食不節勞役所傷，皆不足之病也，必見于右手，右手主裏，乃行陰二十五度。

故外感寒邪，則獨左手人迎脈浮緊，按之洪大緊者，後甚于弦，是足太陽寒水之脈，按之洪大而有力，中見手少陰心火之脈，丁與壬合，內顯洪大，乃傷寒脈也。若外感風邪，則人迎脈緩而大于氣口一倍，或兩倍，三倍。內傷飲食，則右寸氣口脈大于人迎一倍，傷之重者，過在少陰則兩倍，太陰則三倍，此內傷飲食之脈。

愚謂東垣發明內傷一證，其功誠為不小，凡其所論有的確不易者，茲俱詳述于後，或稍有疑似者，姑已置之。至若辨脈一條，則有不容不辨者，乃以左為人迎主表，右為氣口主裏；外感則左手人迎浮緊，內傷則右手氣口脈大。此其長中之短也。夫人迎本陽明胃脈，在結喉兩旁；氣口本太陰肺脈，兩手所同稱也。

迨晉之王叔和，不知何所取義，突謂左為人迎，右為氣口；左以候表，右以候裏。而東垣宗之，故亦以為言，則大謬矣。且內傷外感之分，乃一表一裏不容紊也，如肝腎在左，豈無裏乎？腸胃在右，豈非表乎？即如仲景之論傷寒，亦但以浮大為表，沉細為裏。歷溯仲景之前，以至倉，扁，軒，歧，初未聞有以左右言表裏者。迨自叔和之後，則悉宗其謬而傳始訛矣。即無論六經之表裏，而但以親歷所見者言之：如脈見緊數，此寒邪外感也，然未有左數而右不數者。又如所云，左大者為風邪，右大者為飲食，則尤其不然。

夫人生稟賦之常，凡右脈大者十居八九，左脈大者十居一二。若果陽邪在表，則大者更大，豈以右脈本大而可認為食乎？若飲食在臟，則強者愈強，豈以左脈本強而可認為寒乎？不知此之大而緊，則彼之小者亦必緊，彼之小而緩，則此之大者亦必緩。若因其偏強而即起偏見，則忘其本體者多矣。故大小言，則脈體有不同，可以左右分也；若以遲疾言，則息數本相應，不可以左右分也。矧左表右裏之說，既非經旨，亦非病徵，烏足信哉？或曰：然則內傷外感，何以辨之？曰：六脈俱有表裏，左右各有陰陽。

外感者，兩手俱緊數，但當以有力無力分陰證陽證；內傷者，左右俱緩大，又必以有神無神辨虛邪實邪。然必察左右之常體，以參久暫之病因，斯可得脈證之真。不然則表裏誤認。改補倒施。自叔和至今，凡陰受其殃者，不知幾多人矣。此不得不為辨，正以為東垣之一助也。此別有辨，在[類經？藏象類]第十一篇，所當互證。

述古共三條李東垣曰：古之至人，窮陰陽之造化，究乎生死之際，所著[內經]，悉言人以胃氣為本。蓋人受水穀之氣以生，所謂元氣，穀氣，營氣，衛氣，清氣，春升生發之氣，此六者以穀氣上行，皆胃氣之別稱也。使穀氣不得升浮，生長之令不行，則無陽以護其營衛，不任風寒，乃生寒熱，皆脾胃之氣不足所致也。然而與外感風寒之證頗同而理異：內傷脾胃，乃傷其氣；外傷風寒，乃傷其形。傷外為有餘，有餘者瀉之；傷內為不足，不足者補之。汗之，下之，吐之，克之，皆瀉也；溫之，和之，調之，養之，皆補也。

內傷不足之病，苟誤認作外感有餘之病而反瀉之，則虛其虛也。[難經]曰：實實虛虛，損不足而益有餘，如此死者，醫殺之耳。然則奈何？曰：惟當以甘溫之劑，補其中，升其陽，甘寒以瀉其火則愈。[內經]曰：勞者溫之，損者溫之。蓋溫能除大熱，大忌苦寒之劑瀉胃土耳。今立補中益氣湯。

又曰：夫喜怒不節，起居不時，有所勞傷，皆損其氣，氣衰則火旺，火旺則乘其脾土。脾主四肢，故困熱無氣以動，懶於言語，動作喘乏，表熱自汗，心煩不安。當病之時，宜安心靜坐以養其氣，以甘寒瀉其熱火，以酸味收其散氣，以甘溫補其中氣。經言勞者溫之，損者溫之是也。[金匱要略]曰：平人脈大為勞，虛極亦為勞。夫勞之為病，其脈浮大，手足煩熱，春夏劇，秋冬火差，以黃耆建中湯治之，此亦溫之之意也。

又曰：脾胃受勞役之疾，飲食又復失節，耽病日久，事息心安，飽食太甚，病乃大作。故內傷飲食，則亦惡風寒，是營衛失守，皮膚間無陽以滋養，不能任風寒也。皮毛之絕，則心肺之本亦絕矣。蓋胃氣不升，元氣不至，無以滋養心肺，乃不足之證也。計受病不一，飲食失節，勞役所傷，因而飽食，內傷者極多，外傷者間而有之。

舉世醫者，往往將元氣不足之證，便作外傷風寒表實之證，而反治心肺，是重絕其表也，安得不死乎。若曰不然，請以眾人之耳聞目見者證之。向者壬辰改元，京師戒嚴，迨三月下旬，受敵者凡半月。解圍之後，都人之不受病者，萬無一二，既病而死者，繼踵而不絕，都門十有二所，每日各門所送，多者二千，少者不下一千，似此者幾三月。

此百萬人豈俱感風寒外傷者耶？大都人在圍城中，飲食失節，勞役所傷，不待言而知。由其朝饑暮飽，起居不時，寒溫失所，動經三兩月，胃氣虧之久矣，一旦飽食太過，感而傷人，而又調治失宜，其死也無疑矣。非惟大梁為然，遠在真祐，興定間，如東平，如太原，如鳳翔，解圍之後，病傷而死，無不皆然。余在大梁，凡所親見，有發表者，有以巴豆推之者，有以承氣湯下之者，俄而變結胸發黃，又以陷胸湯丸及茵陳湯下之，無不死者。蓋初非傷寒，以調治差誤，變而似真傷寒之證，皆藥之罪也。

往者不可追，來者猶可及，輒以生平已試之效，著[內外傷辨論]一篇，推明前哲之餘論，歷舉近事之變故，庶幾同志者，審其或中，觸類而長之，免後人之橫夭耳。

東垣辨氣少氣盛曰：外傷風寒者，其氣壅盛而有餘；內傷飲食勞役者，其口鼻中氣皆短促不足以息。何以分之？蓋外傷風寒者，心肺元氣初無減損，又添邪氣助之，使鼻氣壅塞不利，面赤不通，其鼻中氣不能出，併從口出，但發一言，必前輕後重，其聲壯厲而有力者，乃有餘之驗也。

傷風則決然鼻流清涕，其聲嗄，其言響如從瓮中出，亦前輕而後重，高揭而有力，皆氣盛有餘之驗也。內傷飲食勞役者，心肺之氣先損，為熱所傷，熱既傷氣，四肢無力以動，故口鼻中皆短氣少氣，上喘懶語，人有所問，十不欲對其一，縱勉強答之，其氣亦怯，其聲亦低，是其氣短少不足之驗也。明白如此，雖婦人女子亦能辨之，豈有醫者反不能辨之乎？

東垣辨頭痛曰：內證頭痛，有時而作，有時而止，外證頭痛，常常有之，直須傳入裏實方罷，此內外證之不同也。　　勞倦論列方五福飲新補六。八珍湯補十九。養中煎新熱四。理中湯熱一。理陰煎新熱三。小營煎新補十五。五君子煎新熱六。一柴胡飲新散一。三柴胡飲新散三。十全大補湯補二十。

補陰益氣煎新補十六。五陰煎新補十三。大營煎新補十四。四君子湯補一。大溫中飲新散八。二柴胡飲新散二。正柴胡飲新散六。補中益氣湯補三十。三陰煎新補十一。　　論外備用方人參養營湯補二一。當歸黃耆湯補九七熱渴脈虛。

關格經義六節藏象論曰：人迎一盛病在少陽，二盛病在太陽，三盛病在陽明，四盛已上為格陽。寸口一盛病在厥陰，二盛病在少陰，三盛病在太陰，四盛已上為關陰。人迎與寸口俱盛四倍已上為關格。關格之脈羸，不能極於天地之精氣，則死矣。

終始篇曰：人迎一盛，病在足少陽；一盛而躁，病在手少陽。人迎二盛，病在足太陽；二盛而躁，病在手太陽。人迎三盛，病在足陽明；三盛而躁，病在手陽明。人迎四盛，且大且數，名曰溢陽，溢陽為外格。脈口一盛，病在足厥陰；一盛而躁，在手心主。脈口二盛，病在足少陰；二盛而躁，在手少陰。脈口三盛，病在足太陰；三盛而躁，在手太陰。脈口四盛，且大且數者，名曰溢陰，溢陰為內關，內關不通，死不治。人迎與太陰脈口俱盛四倍以上，命曰關格，關格者，與之短期。以上俱有刺法，詳載[類經？鍼刺類]。

禁服篇曰：寸口主中，人迎主外，兩者相應，俱往俱來，若引繩大小齊等。春夏人迎微大，秋冬寸口微大，如是者，名曰平人。人迎四倍者，且大且數，名曰溢陽，溢陽為外格，死不治。必審按其寒熱，以驗其臟腑之病。寸口四倍者，名曰內關，內關者，且大且數，死不治。必審察其本末之寒溫，以驗其臟腑之病。

脈度篇曰：五臟不和則七竅不通，六腑不和則留結為癰。故邪在腑則陽脈不和，陽脈不和則氣留之，氣留之則陽氣盛矣。陽氣太盛則陰不利，陰脈不利則血留之，血留之則陰氣盛矣。陰氣太盛，則陽氣不能榮也，故曰關。陽氣太甚，則陰氣弗能榮也，故曰格。陰陽俱盛，不得相榮，故曰關格。關格者，不得盡期而死也。　　論證共四條 1。關格一證在[內經]本言脈體，以明陰陽離絕之危證也，如六節藏象論，終始篇，禁服篇及脈度，經脈等篇言之再四，其重可知。自秦越人[三難]曰：上魚為溢，為外關內格。入尺為覆，為內關外格。

此以尺寸言關格，已失本經之意矣。又仲景曰：在尺為關，在寸為格，關則不得小便，格則吐逆。故後世自叔和，東垣以來，無不以此相傳，而竟置關格一證於烏有矣。再至丹溪，則曰此證多死，寒在上，熱在下，脈兩寸俱盛四倍以上，法當吐，以提其氣之橫格，不必在出痰也。愚謂兩寸俱盛四倍，又安得為寒在上耶？且脈大如此，則浮豁無根，其虛可知，又堪吐乎？謬而又謬，莫此甚矣。夫[內經]云：人迎四倍，寸口四倍，既非尺寸之謂，而曰吐逆者，特隔食一證耳，曰不得小便者，特癃閉一證耳，二證自有本條，其與關格何涉？數子且然，況其他乎，又安望治此者之無謬哉。

2。關格證在[內經]本以人迎察六腑之陽，寸口察五臟之陰，人迎盛至四倍已上，此陽明經孤陽獨見，水不濟火也，故曰格陽，格陽者，陰格於陽也。氣口盛至四倍已上，此太陰經元陰無主，氣不歸精也，故曰關陰，關陰者，陽關於陰也。若人迎寸口俱盛至四倍以上，且大且數，此其陽氣不藏，故陰中無陽，陰氣不升，故陽中無陰，陰陽相離，故名關格也。凡見此者，總由酒色傷腎，情慾傷精，以致陽不守舍，故脈浮氣露，亢極如此，此則真陰敗竭，元海無根，是亢龍有悔之象，最危之候也。

3。[內經]以人迎寸口並診關格，今後世診法，則但取寸口，而不察人迎，似於法有未盡，然寸口為脈之大會，而脈見於彼，未有不見於此者，所以但察氣口，則人迎之脈亦可概見。故凡見寸口弦大至極，甚至四倍已上，且大且數者，便是關格之脈，不得誤認為火證。余嘗診此數人，察其脈則如弦如革，洪大異常，故云四倍；察其證則脈動身亦動，凡乳下之虛里，臍傍之動氣，無不舂舂然，振振然與脈俱應者；察其形氣，則上有微喘，而動作則喘甚，肢體而力，而寤寐多慌張。

謂其為虛損，則本無欬嗽失血等證；謂其為痰火，則又無實邪發熱等證，此關格之所以異也。然惟富貴之人及形體豐肥者，多有此證，求其所因，則無非耽嗜少艾，中年酒色所致，是雖與勞損證若有不同，而實即勞損之別名也。此老成之人所以當知慎也。有喘論在喘證門，互閱可也。

4。本經脈度篇所云：陰氣太盛，則陽氣不能榮也，故曰關；陽氣太盛，則陰氣弗能榮也，故曰格，陰陽俱盛，不能相榮，故曰關格，關格者，不得盡期而死，此舉脈證而兼言之也。若以脈言則如前之四倍者是也；若以證言，則又有陰陽俱盛者，以陽病極於陽分，而陰病極於陰分也。

凡陽盛於陽者，若乎當瀉，而陰分見陰，有不可瀉。陰極於陰者，若乎當補，而陽分見陽，又不可補。病若此者，陽自陽而陽中無陰，陰自陰而陰中無陽，上下否隔，兩顧弗能，補之不可，瀉之又不可，是亦關格之證也，有死而已。此與真寒假熱，真熱假寒之證，大有不同，學者當辨其疑似。

論治共三條 1。關格之脈，必弦大至極。夫弦者為中虛，浮大者為陰虛，此腎水大虧，有陽無陰之脈也。治此者，宜以峻補真陰為主，然又當察其虛中之寒熱，陰中之陰陽，分別處治，斯盡善也。　　 2。關格證，凡兼陽臟者必多熱，宜一陰煎，左歸飲，左歸丸之類主之。兼陰臟者必多寒，宜大營煎，右歸飲，右歸丸之類主之。若不熱不寒，臟氣本平者，宜五福飲，三陰煎及大補元煎之類主之。

3。關格證，所傷根本已甚，雖藥餌必不可廢，如精虛者當助其精，氣虛者當助其氣，其有言難盡悉者，宜於古今補陣諸方中擇宜用之。斯固治之之法，然必須遠居別室，養靜澄心，假以歲月，斯可全愈。若不避絕人事，加意調理，而但靠藥餌，則恐一暴十寒，得失相半，終無濟於事也。凡患此者，不可不知。

關格論列方五福飲新補六。大補元煎新補一。三陰煎新補十一。左歸丸新補四。右歸丸新補五。大營煎新補十四。一陰煎新補八。左歸飲新補二。右歸飲新補三。

景岳全書卷十六終

## 卷之十九明集雜證謨

欬嗽經義欬論黃帝問曰：肺之令人欬何也？岐伯對曰：五臟六腑皆令人欬，非獨肺也。帝曰：願聞其狀。岐伯曰：皮毛者肺之合也，皮毛先受邪氣，邪氣以從其合也。其寒飲食入胃，從肺脈上至於肺則肺寒，肺寒則外內合邪因而客之，則為肺欬。五臟各以其時受病，非其時各傳以與之。

人與天地相參，故五臟各以治時感於寒則受病，微則為欬，甚則為泄為痛。乘秋則肺先受邪，乘春則肝先受之，乘夏則心先受之，乘至陰則脾先受之，乘冬則腎先受之。肺欬之狀，欬而喘息有音，甚則唾血。心欬之狀，欬則心痛，喉中介介如梗狀，甚則咽痛喉痺。肝欬之狀，欬則兩？下痛，甚則不可以轉，轉則兩胠下滿。脾欬之狀，欬則右胠下痛陰陰引肩背，甚則不可以動，動則欬劇。腎欬之狀，欬則腰背相引而痛，甚則欬涎。帝曰：六腑之欬奈何？安所受病？岐伯曰：五臟之久欬，乃移於六腑。

脾欬不已，則胃受之，胃欬之狀，欬而嘔，甚則長蟲出。肝欬不已，則膽受之，膽欬之狀，欬嘔膽汁。肺欬不已，則大腸受之，大腸欬狀，欬而遺矢。心欬不已，則小腸受之，小腸欬狀，欬而矢氣，氣與欬俱失。腎欬不已，則膀胱受之，膀胱欬狀，欬而遺溺。久欬不已，則三焦受之，三焦欬狀，欬而腹滿，不欲食飲。此皆聚於胃，關於肺，使人多涕唾而面浮腫氣逆也。帝曰：治之奈何？岐伯曰：治臟者治其俞，治腑者治其合，浮腫者治其經。帝曰：善。

生氣通天論曰：秋傷於濕，上逆而欬。

陰陽應象大論曰：秋傷於濕，冬生欬嗽。

示從容論曰：欬嗽煩冤者，是腎氣之逆也。喘欬者，是水氣并陽明也。

脈解篇曰：少陰所謂嘔欬上氣喘者，陰氣在下，陽氣在上，諸陽氣浮，無所依從，故嘔欬上氣喘也。

陰陽別論曰：一陽發病，少氣善欬，善泄。

五臟生成篇曰：欬嗽上氣，厥在胸中，過在手陽明，太陰。

玉機真藏論曰：秋脈不及，則令人喘，呼吸少氣而欬，上氣見血，下聞病音。刺禁論曰：刺中肺，三日死，其動為欬。

評熱病論曰：勞風法在肺下。詳後論證條中。

氣交變大論：凡歲火太過，歲金太過，歲水太過，歲木不及等年，俱有欬證。

五常政大論：凡審平之紀，從革之紀，堅成之紀，少陽司天等年，俱有欬證。　　至真要大論：凡少陰司天，太陰司天，少陽司天，陽明司天，陽明之勝，少陰之復，太陰之復，少陽之復，陽明之復，厥陽司天客勝，少陽司天主勝，太陽司天客勝等年，俱有欬證。

五邪篇曰：邪在肺則病皮膚痛，寒熱，上氣喘，汗出，欬動肩背。

繆刺論曰：邪客於足少陽之絡，令人？痛不得息，欬而汗出。。

論證共四條

1。欬嗽一證，竊見諸家立論太繁，皆不得其要，多致後人臨證，莫知所從，所以治難得效。以余觀之，則欬嗽之要，止惟二證。何為二證？一曰外感，一曰內傷，而盡之矣。夫外感之欬，必由皮毛而入。蓋皮毛為肺之合，而凡外邪襲之，則必先入于肺，久而不愈，則必自肺而傳于五臟也。

內傷之嗽，必起于陰分，蓋肺屬燥金，為水之母，陰損于下，則陽孤于上，水涸金枯，肺苦于燥，肺燥則癢，癢則欬不能已也。總之，欬證雖多，無非肺病。而肺之為病，亦無非此二者而已。但于二者之中，當辨陰陽，當分虛實耳。蓋外感之欬，陽邪也。陽邪自外而入，故治宜辛溫，邪得溫而自散也。內傷之欬，陰病也。陰氣受傷于內，故治宜甘平養陰，陰氣復而嗽自愈也。然外感之邪多有餘，若實中有虛，則宜兼補以散之；內傷之病多不足，若虛中夾實，亦當兼清以潤之。大都欬嗽之因，無出于此。

于此求之，自得其本。得其本則治之無不應手，又何有巢氏之十欬證，陳氏之三因證？徒致亂人心目而不得其際也。留心者，其熟味此意。

2。經云：肺之令人欬。又曰：五臟六腑皆令人欬，非獨肺也。又曰：皮毛先受邪氣，邪氣以從其合也。又曰：五臟各以其時受病，非其時各傳以與之。然則五臟之欬，由肺所傳，則肺為主臟，而五臟其兼者也。故五臟六腑，各有其證，正以辨其兼證耳。既有兼證，則亦當有兼治。雖有兼治，然無非以肺為主也。

是固然矣。然愚則猶有說焉，則謂外感之欬，與內傷之欬，其所本不同，而所治亦異。蓋外感之欬，其來在肺，故必由肺以及臟，此肺為本而臟為標也。內傷之欬，先因傷臟，故必由臟以及肺，此臟為本而肺為標也。凡治內傷者，使不知治臟而單治肺，則真陰何由以復？陰不復則欬終不愈。治外感者，使不知治陽而妄治陰，則邪氣何由以解？邪不解則嗽終不寧。經曰：治病必求其本。何今人之不能察也。

3。勞風證，《內經？評熱病論》曰：勞風法在肺下，其為病，使人強上，冥視，唾出若涕，惡風而振寒，此為勞風之病，巨陽引精者，三日；中年者，五日；不精者，七日。欬出青黃涕，其狀如膿，大如彈丸，從口中若鼻中出，不出則傷肺，傷肺則死矣。賓按：此勞風之證，即勞力傷風證也。蓋人之勞者，必毛竅開而汗液泄，所以風邪易入。凡今人之患傷風者，多有此證。故輕者惟三四日，重者五六日，必欬出濁痰如涕而愈者，此即勞風之屬也。但以外感之法治之，自無不愈。其有勞之甚者，或內搖其精，或外勞其形，勞傷既甚，精血必虧，故邪不能散，而痰不能出，此即勞損乾嗽之類也，所以多不可治。

4。外感有嗽，內傷亦有嗽，此一實一虛，治當有辨也。蓋外感之嗽，必因偶受風寒，故或為寒熱，或為氣急，或為鼻塞聲重，頭痛吐痰，邪輕者脈亦和緩，邪甚者脈或弦洪微數。但其素無積勞虛損等證，而陡病欬嗽者，即外感證也。若內傷之嗽，則其病來有漸，或因酒色，或因勞傷，必先有微嗽，而日漸以甚。其證則或為夜熱潮熱，或為形容瘦減，或兩顴常赤，或氣短喉乾，其脈輕者亦必微數，重者必細數弦緊。蓋外感之嗽，其來暴，內傷之嗽，其來徐。外感之嗽，因于寒邪；內傷之嗽，因于陰虛。外感之嗽，可溫可散，其治易；內傷之嗽，宜補宜和，其治難。此固其辨也。然或其脈證素弱，而忽病外感者有之；或其形體素強而病致內傷者亦有之，此中疑似，但於病因脈色中細加權察，自有聲應可證。若或認之不真，而互謬其治，則吉凶攸系不淺也。最宜慎之。

外感嗽證治共五條

1。外感之嗽，無論四時，必皆因于寒邪。蓋寒隨時氣，入客肺中，所以治嗽，但治以辛溫，其邪自散，惟六安煎加生薑為最妙。凡屬外感，悉宜先以此湯加減主之。若肺脘燥澀，痰氣不利，或年老血衰，欬嗽費力者，于本方加當歸二，三錢。若寒氣太盛，或中寒肺氣不溫，邪不能解者，于此方加北細辛七，八分或一錢。若冬月寒盛氣閉，邪不易散者，即麻黃，桂枝，俱可加用，或用小青龍湯。若傷風見寒，或傷寒見風，而往來寒熱，欬嗽不止者，宜柴陳煎主之。若寒邪不甚，痰氣不多者，但以二陳湯加減主之，則無有不愈。

2。外感之嗽，凡屬陰虛少血，或脾肺虛寒之輩，則最易感邪。但察其脈體稍弱，胸膈無滯，或腎氣不足，水泛為痰，或心嘈嘔惡，飢不欲食，或年及中衰，血氣漸弱，而欬嗽不能愈者，悉宜金水六君煎加減主之，足稱神劑。若兼陽分氣虛，而脈微神困，懶言多汗者，必加人參勿疑也。若但以脾胃土虛，不能生金，而邪不能解，宜六君子湯以補脾肺。或脾虛不能制水，泛而為痰，宜理中湯，或理陰煎，八味丸之類以補土母，皆良法也。

3。外感欬嗽而兼火者，必有內熱，喜冷，脈滑等證，亦但以二陳，六安等湯，酌加涼藥佐之。微熱者，可加黃芩一，二錢；熱甚者，再加知母，梔子之屬；若火在陽明，而兼頭痛熱渴者，惟加石膏最宜。

4。外感之證，春多升浮之氣，治宜兼降，如澤瀉，前胡，海石，瓜蔞之屬是也。夏多炎熱之氣，治宜兼涼，如芩，連知，柏之屬是也。秋多陰濕之氣，治宜兼燥，如蒼朮，白朮，乾薑，細辛之屬是也。冬多風寒之氣，治宜兼散，如防風，紫蘇，桂枝，麻黃之屬是也。經言歲氣天和，即此之類。然時氣固不可不知，而病氣尤不可不察。若當其時而非其病，以時證有不相合者，又當舍時從證也。至于各臟之氣，證有兼見者，又當隨宜兼治，故不可任膠柱之見。

5。欬嗽凡遇秋冬即發者，此寒包熱也，但解其寒，其熱自散，宜六安煎，二陳湯，金水六君煎三方，察其虛實壯老，隨宜用之。如果內熱甚者，不妨佐以黃芩，知母之類。。

內傷欬證治共七條

1。凡內傷之嗽，必皆本于陰分。何為陰分？五臟之精氣是也。然五臟皆有精氣，而又惟腎為元精之本，肺為元氣之主。故五臟之氣分受傷，則病必自上而下，由肺由脾，以極于腎。五臟之精分受傷，則病必自下而上，由腎由脾，以極于肺。肺腎俱病，則他臟不免矣。所以勞損之嗽，最為難治，正以其病在根本，而不易為力也。病在根本，尚堪治不求本乎？故欲治上者，不在乎上而在乎下；欲治下者，不在乎下而在乎上。知氣中有精，精中有氣，斯可以言虛勞之嗽矣。

2。肺屬金，為清虛之臟，凡金被火刑則為嗽，金寒水冷亦為嗽，此欬嗽所當治肺也。然內傷之嗽，則不獨在肺。蓋五臟之精皆藏于腎，而少陰腎脈，從腎上貫肝膈，入肺中，循喉嚨，挾舌本。所以，肺金之虛，多由腎水之涸，正以子令母虛也。故凡治勞損欬嗽，必當以壯水滋陰為主，庶肺氣得充，嗽可漸愈，宜一陰煎，左歸飲，瓊玉膏，左歸丸，六味地黃丸之類，擇而用之。其有元陽下虧，生氣不布，以致脾困于中，肺困于上，而為喘促，為痞滿，為痰涎嘔惡，為泄瀉畏寒，凡脈見細弱，證見虛寒，而欬嗽不已者，此等證候，皆不必治嗽，但補其陽而嗽自止。如右歸飲，右歸丸，八味地黃丸，大補元煎，六味回陽飲，理中湯，劫勞散之類，皆當隨宜速用，不得因循以致汲深無及也。

3。內傷欬嗽，凡水虧于下，火炎于上，以致火爍肺金，而為乾渴，煩熱喉痛，口瘡潮熱，便結喜冷，尺寸滑數等證，則不得不兼清火，以存其水，宜四陰煎，或加減一陰煎，人參固本丸主之。此當與欬血證參酌，其治詳見血證門。

4。欬嗽聲啞者，以肺本屬金，蓋金實則不鳴，金破亦不鳴。金實者，以肺中有邪，非寒邪即火邪也。金破者，以真陰受損，非氣虛即精虛也。寒邪者，宜辛宜溫。火邪者，宜甘宜清。氣虛者，宜補陽。精虛者，宜補陰。大都此證，邪實者其來暴，其治亦易；虛損者其來徐，其治亦難。治損之法，當與後乾欬證參酌用之。

5。內傷虛損之嗽，多不宜用燥藥及辛香動氣等劑，如六安，二陳之類，皆不可輕用，惟甘潤養陰，如乳酥，蜂蜜，百合，地黃，阿膠，麥冬，去皮胡桃肉之類，皆所宜也。

6。外邪證多有誤認為勞傷，而遂成真勞者，此必其人氣體柔弱，而醫家望之已有成心，故見其發熱，遂認為火；見其欬嗽，遂認為勞。不明表裏，率用滋陰降火等劑。不知寒邪既已在表，涼藥不宜妄投。若外既有寒，而內又得寒，則表裏合邪，必致邪留不解，延綿日甚。俗云：傷風不愈變成勞。夫傷風豈能變勞？特以庸醫誤治，而日加清削，則柔弱之人，能堪幾多清理？久而不愈，不至成勞不已也。此實醫之所誤耳。故醫于此證，最當詳察在表在裏及新邪久病等因，脈色形氣等辨，辨得其真，則但以六安煎，金水六君煎，或柴陳煎之類，不數劑而可愈矣。醫之不精，此其一也。

7。乾欬嗽證，在丹溪云：火鬱之甚，乃痰鬱火，邪在肺中，用苦梗以開之，下用補陰降火，不已則成勞，須用倒倉法，此證多是不得志者有之。愚謂丹溪此說，殊不其然。夫既云不得志，則其憂思內傷，豈痰火病也？又豈苦梗，倒倉所宜攻也？蓋乾欬嗽者，以肺中津液不足，枯涸而然，此明係內傷虧損，肺腎不交，氣不生精，精不化氣，所以乾澀如此。但其有火無火，亦當辨治。若臟平無火者，止因肺虛，故必先補氣，自能生精，宜五福飲之類主之。若臟氣微寒者，非辛不潤，故必先補陽，自可生陰，宜理陰煎，或六君子湯之類主之。若兼內熱有火者，須保真陰，故必先壯水，自能制火，宜一陰煎，或加減一陰煎，兼貝母丸之類主之。若以此證而但知消痰開鬱，將見氣愈耗，水愈虧，未免為涸轍之鮒矣。

辨古河間曰：欬謂無痰而有聲，肺氣傷而不清也。嗽是無聲而有痰，脾濕動而為痰也。欬嗽謂有痰而有聲，蓋因傷于肺氣，動于脾濕，欬而為嗽也。脾濕者，秋傷于濕，積于脾也。故經曰：秋傷于濕，冬必欬嗽。大抵素秋之氣宜清肅，而反動之，氣必上沖為欬嗽，甚則動于濕而為痰也。假令濕在肝，經謂之風痰；濕在心，經謂之熱痰；濕在脾，經謂之濕痰，濕在腎，經謂之寒痰。宜隨證而治之。若欬而無痰者，以辛甘潤其肺，如蜜煎生薑湯，蜜煎橘皮湯之屬是也。若欬而嗽者，當以治痰為先。治痰者，必以順氣為主，是以南星，半夏勝其痰而欬嗽自愈；枳殼，陳皮利其氣而痰自下。痰而能食者，大承氣湯微下之；痰而不能食者，厚朴湯疏導之，此治法之大體也。

愚觀河間此說，謂治嗽當先治痰，因以南星，半夏之屬為主，似得治嗽之法矣。此其意謂嗽必因痰，故勝其痰而嗽自愈，則理有不然也。蓋外感之嗽，必因風寒，風寒在肺，則肺氣不清，所以動嗽，動嗽然後動痰，此風邪痰嗽之本，本于外感，非外感本于痰也。又如內傷之嗽，必因陰虛，陰虛則水涸金枯，所以動嗽；脾虛腎敗，所以化痰。此陰虛痰嗽之本，本于內傷，非內傷本于痰也。今日治嗽當先治痰，豈求本之道乎？然治外感之嗽者，誠惟二陳之屬為最效，又何故也？

蓋南星，半夏，生薑，陳皮，枳殼之類，其味皆辛，辛能入肺，辛能散寒，寒邪散則痰嗽自愈，此正所以治本，而實非以治痰也。若內傷陰虛之嗽，則大忌辛燥，此輩豈堪輕用哉？經曰：肺欲辛，以辛瀉之，此肺實者之宜辛也。又曰：辛走氣，氣病無多食辛，此肺虛者之忌辛也。氣味宜否之理，《內經》妙用如此，河間何以不察？而謂南星，半夏之屬，但能治痰。豈果治痰之標，便能治嗽之本乎。

述古共六條楊仁齋曰：肺出氣也，腎內氣也，肺為氣之主，腎為氣之本。凡欬嗽引動百骸，自覺氣從臍下奔逆而上者，此腎虛不能收氣歸原，當以地黃丸，安腎丸主之，毋徒從事於肺，此虛則補子之義也。

《衍義》云：有暴嗽服諸藥不效，或教之進生料鹿茸丸，大菟絲子丸方愈。有本有標，卻不可因其暴嗽而疑驟補之非，所以易愈者，亦覺之早故也。

丹溪曰：欬嗽有風有寒，有痰有火，有虛有勞，有鬱，有肺脹。

王節齋曰：因嗽而有痰者，欬為重，主治在肺。因痰而致欬者，痰為重，主治在脾。但是食積成痰，痰氣上升，以致欬嗽，只治其痰，消其積，而欬自止，亦不必用肺藥以治欬也。

薛立齋曰：春月若因風寒所傷，欬嗽聲重頭痛用金沸草散。欬嗽聲重，身熱頭痛，用《局方》消風散。蓋肺主皮毛，肺氣虛則腠理不密，風邪易入，治法當解表兼實肺氣，肺有火則腠理不閉，風邪外乘，治宜解表兼清肺火，邪退即止。若數行解散則重亡津液，邪蘊而為肺疽肺痿矣。故凡肺受邪不能輸化，而小便短少，皮膚漸腫，欬嗽日增者，宜用六君子湯以補脾肺，六味丸以滋腎水。夏月火熱炎上，喘急而嗽，面赤潮熱，脈洪大者，用黃連解毒湯。熱燥而欬，用梔子仁湯。

欬唾有血，用麥門冬湯，俱兼以六味丸，夏月尤當用此，壯腎水以保肺金。夏月心火乘肺，輕則用麥門冬湯，重則用人參平肺散。若上焦實熱，用涼膈散，虛熱用六君子湯。中焦實熱，用竹葉石膏湯，虛熱用竹葉黃耆湯。下焦虛熱，用六味丸。秋月濕熱傷肺，若欬而身熱，自汗口乾，便赤，脈虛而洪者，用白虎湯。身熱而煩，氣高而短，心下痞滿，四肢困倦，精神短少者，香薷飲。若病邪既去，宜用補中益氣加乾山藥，五味子以養元氣，柴胡，升麻各二分，以升生氣。冬月風寒外感，形氣病氣俱實者，宜用麻黃湯之類，所謂自表而入，自表而出。若形氣病氣俱虛者，宜補其元氣，而佐以解表之藥；若專於解表，則肺氣益虛，腠理益疏，外邪乘虛易入，病愈難愈矣。若病日久，或誤服表散之劑，以致元氣虛而邪氣實者，急宜補脾土為主，則肺金有所養，而諸病自愈。

若人老弱，或勞傷元氣而患前證，誤服麻黃，枳殼，紫蘇之類而汗出亡陽者，多患肺癰，肺痿，治失其宜，多致不起。午後嗽者，屬腎氣虧損，火炎水涸，或津液湧而為痰者，乃真臟為患也，須用六味地黃丸壯腎水滋化源為主，以補中益氣湯養脾土，生肺腎為佐。設用清氣化痰則誤矣。

徐東皋曰：凡欬嗽之人，氣體虛弱者，用瀉氣藥多不效，間有效者，亦必復作，若此者，並宜補益而嗽自愈。氣體厚者，或係外感，俱宜發散邪氣，破滯氣而嗽自寧。新欬嗽者，亦宜從實治之也。久欬嗽者，宜從虛治之也，或用澀藥以擊其惰歸，九仙散之屬也。凡治欬嗽，當先求病根，伐去邪氣，而後可以烏梅，訶子，五味，罌粟殼，款冬花之類。此輩性味燥澀，有收斂劫奪之功，亦在所必用，可一服而愈，然須權其先後而用之。

灸法肺俞，俞府，天突，風門各七壯，列缺三壯，乳根三壯。

欬嗽論列方二陳湯和一。理中湯熱一。六安煎新和二。麻黃湯散一。厚朴湯和五四。柴陳煎新散九。白虎湯寒二。四陰煎新補十二。五福飲新補六。補中益氣湯補三十。右歸飲新補三。左歸丸新補四。六味回陽飲新熱二。八味丸補一二一。人參平肺散寒三七。安腎丸熱一六七。劫勞散婦一二四。涼膈散攻十九。小青龍湯散八。生料鹿茸丸補一三一。麥門冬湯寒四四。金沸草散散八一。《局方》消風散散四七。黃連解毒湯寒一。

理陰煎新熱三。香薷飲和一六九。一陰煎新補八。金水六君煎新和一。瓊玉膏補六十。左歸飲新補二。加減一陰煎新補九。右歸丸新補五。六味丸補百二十。人參固本丸補百六。地黃丸補百二十。竹葉石膏湯寒五。九仙散固十。竹葉黃耆湯寒七。六君子湯補五。大補元煎新補一。大菟絲子丸固三六。梔子仁湯寒十九。大承氣湯攻一。貝母丸新和十八。

論外備用方四君子湯補一。十全大補湯補二十。蜜酥煎補六五。五味異功散補四。補肺湯補六一勞嗽。杏仁膏和一四三欬唾血。星香丸和百二痰嗽。杏仁蘿葡子丸和百十九痰嗽。白朮湯和二七濕痰嗽。前胡散和一四四煩熱嗽。阿膠散和二百七唾血。玉粉丸和百七痰嗽。參蘇飲散三四風寒。旋復花湯散八二風入肺。紫苑散寒五三肺痿血。團魚丸寒九五痰熱勞嗽。人參清肺湯寒三六肺虛熱。安眠散固七久嗽。生脈散補五六。寧肺湯補六二熱嗽。鳳髓湯補六四潤肺。鹿茸丸補一三一。

杏仁煎和一四二喘嗽。橘皮半夏湯和十三。蘇子煎和一四一潤肺。杏仁丸和百八老人欬嗽。人參定喘湯和一三四寒喘嗽。百花膏和一四五嗽血。玉液丸和百六消痰火。桑皮散散八四風熱嗽。十神湯散四十外感。二母散寒四九肺熱。黃芩知母湯寒五一火嗽。五味子丸固十二劫嗽。三妙湯固九久嗽。加味理中湯熱五虛寒。潤肺丸固十四。靈寶煙筒因二六七。百藥煎固八劫嗽。嗽煙筒因二六六。

喘促經義至真要大論曰：諸氣膹鬱，皆屬於肺。諸痿喘嘔，皆屬於上。諸逆衝上，皆屬於火。

脈解篇曰：陽明所謂上喘而為水者，陰氣下而復上，上則邪客於臟腑間，故為水也。少陰所謂嘔欬上氣喘者，陰氣在下，陽氣在上，諸陽氣浮，無所依從，故嘔欬上氣喘也。

陰陽別論曰：二陽之病發心脾，其傳為息賁者，不治。陰爭於內，陽擾於外，魄汗未藏，四逆而起，起則熏肺，使人喘鳴。

大奇論曰：肺之雍，喘而兩胠滿。

太陰陽明論曰：犯賊風虛邪者，陽受之。陽受之則入六腑，入六腑則身熱不時臥，上為喘呼。

痺論曰：心痺者，脈不通，煩則心下鼓，暴上氣而喘。肺痺者，煩滿喘而嘔。淫氣喘息，痺聚在肺。腸痺者，數飲而不得出，中氣喘爭。

陽明脈解篇曰：陽明厥則喘而惋，惋則惡人。帝曰：或喘而死者，或喘而生者何也？岐伯曰：厥逆連臟則死，連經則生。

脈要精微論曰：肝脈，若搏，因血在？下，令人喘逆。

逆調論曰：夫不得臥，臥則喘者，是水氣之客也。夫水者，循津液而流也。腎者水臟，主津液，主臥與喘也。

示從容論曰：喘欬者，是水氣并陽明也。

玉機真藏論曰：秋脈不及，則令人喘，呼吸少氣而欬，上氣見血，下聞病音。

舉痛論曰：勞則喘息汗出，外內皆越，故氣耗矣。寒氣客於衝脈，衝脈起於關元，隨腹直上，寒氣客則脈不通，脈不通則氣因之，故喘動應手矣。刺禁論曰：刺缺盆中內陷，氣泄，令人喘欬逆。

五邪篇曰：邪在肺，則病皮膚痛，寒熱，上氣喘，欬動肩背。繆刺論曰：邪客於手陽明之絡，令人氣滿胸中，喘息而支胠，胸中熱。

經脈別論曰：夜行則喘出於腎，淫氣病肺。有所墮恐，喘出於肝，淫氣害脾。有所驚恐，喘出於肺，淫氣傷心。度水跌仆，喘出於腎與骨，當是之時，勇者氣行則已，怯者則著而為病也。太陽臟獨至，厥喘虛氣逆，是陰不足陽有餘也。

平人氣象論曰：頸脈動，喘疾欬曰水。

經脈篇曰：肺手太陰也，是動則病肺脹滿，膨膨而喘欬。腎足少陰也，是動則病饑不欲食，欬唾則有血，喝喝而喘。

藏氣法時論曰：肺病者，喘欬逆氣，肩背痛，汗出。腎病者，腹大脛腫，喘欬身重。調經論曰：氣有餘則喘欬上氣，不足則息利少氣。

水熱穴論曰：故水病下為胕腫大腹，上為喘呼，不得臥者，標本俱病，故肺為喘呼，腎為水腫，肺為逆不得臥。

熱病篇曰：熱病已得汗出，而脈尚躁，喘且復熱，喘甚者死。

論證氣喘之病，最為危候，治失其要，鮮不誤人。欲辨之者，亦惟二證而已。所謂二證者，一曰實喘，一曰虛喘也。此二證相反，不可混也。然則何以辨之？蓋實喘者有邪，邪氣實也；虛喘者無邪，元氣虛也。實喘者，氣長而餘；虛喘者，氣短而不續。實喘者，胸脹氣粗，聲高息湧，膨膨然若不能容，惟呼出為快也；虛喘者，慌張氣怯，聲低息短，皇皇然若氣欲斷，提之若不能升，吞之若不相及，勞動則甚，而惟急促似喘，但得引長一息為快也。此其一為真喘，一為似喘。真喘者，其責在肺；似喘者，其責在腎。何也？

蓋肺為氣之主，腎為氣之根。肺主皮毛而居上焦，故邪氣犯之，則上焦氣壅而為喘。氣之壅滯者，宜清宜破也。腎主精髓而在下焦，若真陰虧損，精不化氣，則下不交而為促。促者斷之基也。氣既短促，而再加消散，如壓卵矣。且氣盛有邪之脈，必滑數有力，而氣虛無邪之脈，必微弱無神，此脈候之有不同也。其有外見浮洪，或芤大至極，而稍按即無者，此正無根之脈也。或往來弦甚，而極大極數，全無和緩者，此正胃氣之敗也。俱為大虛之候。但脈之微弱者，其真虛易知；而脈之浮空弦搏者，其假實難辨。然而輕重之分，亦惟于此而可察矣。蓋其微弱者，猶順而易醫；浮空者，最險而多變。若弦強之甚，則為真臟。真臟已見，不可為也。

虛喘證治共七條

1。凡虛喘之證，無非由氣虛耳。氣虛之喘，十居七，八，但察其外無風邪，內無實熱而喘者，即皆虛喘之證。若脾肺氣虛者，不過在中上二焦，化源未虧，其病猶淺。若肝腎氣虛，則病出下焦，而本末俱病，其病則深，此當速救其根，以接助真氣，庶可回生也。其有病久而加以喘者，或久服消痰散氣等劑而反加喘者，或上為喘欬而下為泄瀉者，或婦人產後亡血過多，則營氣暴竭，孤陽無依而為喘者，此名孤陽絕陰，剝極之候，已為難治，更毋蹈剝廬之戒也。

2。虛喘證，其人別無風寒欬嗽等疾，而忽見氣短似喘，或但經微勞，或飢時即見喘促，或于精泄之後，或于大汗之後，或于大小便之後，或大病之後，或婦人月期之後，而喘促愈甚，或氣道噎塞，上下若不相續，勢劇垂危者，但察其表裏無邪，脈息微弱無力，而諸病若此，悉宜以貞元飲主之，加減如本方，其效如神。此外如小營煎，大營煎，大補元煎之類，俱可擇用。經曰：肝苦急，急食甘以緩之，即此之類。若大便溏泄，兼下寒者，宜右歸飲，右歸丸，聖朮煎之類主之。

3。脾肺氣虛，上焦微熱微渴而作喘者，宜生脈散主之。或但以氣虛而無熱者，惟獨參湯為宜。若火爍肺金，上焦熱甚，煩渴多汗，氣虛作喘者，宜人參白虎湯主之。若火在陰分，宜玉女煎主之。然惟夏月或有此證。若陰虛自小腹火氣上沖而喘者，宜補陰降火，以六味地黃湯加黃柏，知母之類主之。

4。水病為喘者，以腎邪干肺也。然水不能化，而子病及母，使非精氣之敗，何以至此？其虛者十九，而間乎虛中夾實，則或有之耳。故凡治水喘者，不宜妄用攻擊之藥，當求腫脹門諸法治之，腫退而喘自定矣。古法治心下有水氣，上乘于肺，喘而不得臥者，以直指神秘湯主之。但此湯性用，多主氣分。若水因氣滯者，用之則可。若水因氣虛者，必當以加減金匱腎氣湯之類主之。

5。老弱之人久病氣虛發喘者，但當以養肺為主。凡陰勝者，宜溫養之，如人參，當歸，薑，桂，甘草，或以耆，朮之屬。陽勝者，宜滋養之，如人參，熟地，麥冬，阿膠，五味子，梨漿，牛乳之屬。

6。關格之證為喘者，如《六節臟象論》曰：人迎四盛已上為格陽，寸口四盛已上為關陰，人迎與寸口俱盛四倍已上，為關格。此關格之證，以脈言不以病言也。今人之患此者頗多，而人多不知。且近時察脈者，不論人迎，惟在寸口，但其兩手之脈，浮弦至極，大至四倍已上者，便是此證。其病必虛里跳動，而氣喘不已。此之喘狀，多無欬嗽，但覺胸膈舂舂，似脹非脹，似短非短，微勞則喘甚，多言亦喘甚，甚至通身振振，慌張不寧，此必情欲傷陰，以致元氣無根，孤陽離劇之候也，多不可治。方論詳關格門。

7。凡病喘促，但察其脈息微弱細澀者，必陰中之陽虛也。或浮大弦芤，按之空虛者，必陽中之陰虛也。大凡喘急不得臥，而脈見如此者，皆元氣大虛，去死不遠之候，若妄加消伐，必增劇而危，若用苦寒，或攻下之，無不即死。

實喘證治共七條

1。實喘之證，以邪實在肺也。肺之實邪，非風寒則火邪耳。蓋風寒之邪，必受自皮毛，所以入肺而為喘。火之熾盛，金必受傷，故亦以病肺而為喘。治風寒之實喘，宜以溫散；治火熱之實喘，治以寒涼。又有痰喘之說，前人皆曰治痰，不知痰豈能喘，而必有所以生痰者，此當求其本而治之。

2。凡風寒外感，邪實于肺，而欬喘并行者，宜六安煎加細辛或蘇葉主之。若冬月風寒感甚者，于本方加麻黃亦可，或用小青龍湯，華蓋敗，三拗湯之類主之。

3。外感風寒，內兼微火而喘者，宜黃芩半夏湯主之。若兼陽明火盛，而以寒包熱者，宜涼而兼散，以大青龍湯或五虎湯，越脾加半夏湯之類主之。

4。外無風寒，而惟火盛作喘，或雖有微寒，而所重在火者，宜桑白皮湯，或抽薪飲之類主之。

5。痰盛作喘者，雖宜治痰，如二陳湯，六安煎，導痰湯，千緡湯，滾痰丸，抱龍丸之類，皆可治實痰之喘也；六加子湯，金水六君煎之類，皆可治虛痰之喘也。然痰之為病，亦惟為病之標耳，猶必有生痰之本。故凡痰因火動者，必須先治其火；痰因寒生者，必須先去其寒。至于或因氣逆，或因風邪，或因濕滯，或因脾腎虛弱，有一于此，皆能生痰。使欲治痰，而不治其所以痰，則痰終不能治，而喘何以愈哉？

6。氣分受邪，上焦氣實作喘，或怒氣鬱結傷肝，而人壯力強，脹滿脈實者，但破其氣，而喘自愈，宜廓清飲，四磨飲，四七湯，蘿蔔子湯，蘇子降氣湯之類主之。或陽明氣秘不通而脹滿者，可微利之。

7。喘有夙根，遇寒即發，或遇勞即發者，亦名哮喘。未發時以扶正氣為主，既發時以攻邪氣為主。扶正氣者，須辨陰陽，陰虛者補其陰，陽虛者補其陽。攻邪氣者，須分微甚，或散其風，或溫其寒，或清其痰火。然發久者，氣無不虛，故于消散中宜酌加溫補，或于溫補中宜量加消散。此等證候，當惓惓以元氣為念，必使元氣漸充，庶可望其漸愈。若攻之太過，未有不致日甚而危者。。述古共二條。東垣曰：華佗云盛而為喘，減而為枯；故《活人》亦云：發喘者氣有餘也。凡看文字，須要會得本意，盛而為喘者，非肺氣盛也，喘為肺氣有餘者，亦非氣有餘也；氣盛當認作氣衰，有餘當認作不足。

肺氣果盛，又為有餘，則當清肅下行而不喘，以其火入於肺，衰與不足而為喘焉。故言盛者，非言肺氣盛也，言肺中之火盛也；言有餘者，非言肺氣有餘也，言肺中之火有餘也。故瀉肺以苦寒之劑，非瀉肺也，瀉肺中之火，實補肺氣也，用者不可不知。丹溪曰：喘急者，氣為火所鬱而為，痰在肺胃間也。有痰者，有火炎者，有陰虛自腹下起而上逆者，有氣虛而致氣短者，有水氣乘肺者，有肺虛挾寒而喘者，有肺實挾熱而喘者，有驚憂氣鬱肺脹而喘者，有胃絡不和而喘者，有腎氣虛損而喘者。雖然，未有不由痰火內鬱，風寒外束而致之者也。。

灸法璇璣，氣海，膻中，期門。背中骨節第七椎下穴，灸三壯，喘氣立已，神效　　。喘促論列方貞元飲新補十九。大補元煎新補一。六安煎新和二。大營煎新補十四。小營煎新補十五。右歸飲新補三。大青龍湯散七。神秘湯和一三八。聖朮煎新熱二五。玉女煎新寒十二。二陳湯和一。桑白皮湯寒五二。

抱龍丸小八五。廓清飲新和十三。四七湯和九七。《金匱》腎氣丸補一二四。三拗湯散七八。華蓋散散七九。蘇子降氣湯和四一。越婢加半夏湯散九十。六君子湯補五。右歸丸新補五。獨參湯補三五。小青龍湯散八。生脈散補五六。蘿葡子湯和一三九。千緡湯和九五。六味地黃湯補百二十。導痰湯和九一。金水六君煎新和一。四磨飲和五二。五虎湯和一三六。人參白虎湯寒三。滾痰丸攻七七。黃芩半夏湯散五十。

論外備用方參附湯補三七。十全大補湯補二十虛喘。五味子湯補五七喘渴。蜜酥煎補六五。百合湯和一三五浮腫作喘。蘇子煎和一四一潤肺喘。人參定喘湯和一三四寒邪欬喘。神秘湯和一三八水氣喘。瀉白散寒四二肺火。安眠散固七喘不止。人參胡桃湯補五九喘不得臥。定喘湯和一三三風寒喘。黃瓜蔞丸和百十八痰喘。蘇陳九寶湯散八五哮喘。雙玉散寒七一火喘。葶藶大棗瀉肺湯和百四十浮腫喘。

呃逆經義口問篇帝曰：人之噦者，何氣使然？岐伯曰：穀入於胃，胃氣上注於肺。今有故寒氣與新穀氣俱還入於胃，新故相亂，真邪相攻，氣并相逆，復出於胃，故為噦。肺主為噦，取手太陰，足少陰。

宣明五氣篇曰：胃為氣逆，為噦為恐。

雜病篇曰：噦，以草刺鼻，嚏，嚏而已；無息而疾迎引之，立已；大驚之，亦可已。

至真要大論曰：陽明之復，嘔吐欬噦。太陽之復，唾出清水，及為噦噫。諸逆衝上，皆屬於火。

寶命全形論曰：病深者，其聲噦。

邪氣藏府病形篇曰：心脈小甚為善噦。

三部九候論曰：若有七診之病，其脈候亦敗者死矣，必發噦噫。

論證共三條

1.呃逆一證，古無是名，其在《內經》本謂之噦，因其呃呃連聲，故今以呃逆名之，于義亦妥。觀《內經》治噦之法，以草刺鼻嚏，及氣息引迎大驚之類，是皆治呃之法。此噦本呃逆，無待辨也。自孫真人云：遍尋方論無此名，遂以欬逆為噦，因致後世訛傳，乃以欬逆，乾嘔，噫氣之類，互相淆亂，自唐迄今矣。此名之不可不察，亦不可不正也。

2.欬逆之名，原出《內經》，本以欬嗽氣逆者為言。如《氣交變大論》曰：歲金太過，甚則喘欬逆氣。此因喘欬，以致氣逆，故云欬逆氣也。又曰：欬逆甚而血溢。正以欬逆不止，而血隨氣溢，則病之常也，未聞以呃逆而見血者也。即如《六元正紀大論》云：金鬱之發，民病欬逆者，亦是此意。此欬逆之非呃逆，亦甚明矣，而今後世諸公乃悉以噦為欬逆，豈皆未之詳察耶？及觀丹溪之言，在《纂要》則曰：孫真人誤以噦為欬逆，是謂噦非欬逆也。在《心法》附錄則曰：欬逆為病，古謂之噦，近謂之呃，此又謂噦即欬逆也。

在《嘔吐門》則又曰：有聲有物，謂之嘔吐，有聲無物謂之噦，此又以乾嘔為噦也。前後不一，何其自謬若此！再如海藏，河間諸公，有以噦為乾嘔者，有以欬逆為噫者，總皆謬矣。蓋嘔即吐之類，但吐而無物者曰嘔，嘔而有物者曰吐，腹脹噯氣者曰噫，逆氣自下而上者亦曰噫，此四者之辨，自有正名，顧可紛紛若是乎？茲余析而判之曰：噦者，呃逆也，非欬逆也；欬逆者，欬嗽之甚者也，非呃逆也；乾嘔者，無物之吐即嘔也，非噦也；噫者，飽食之息，即噯氣也，非欬逆也。後人但以此為鑒，則異說之疑，可盡釋矣。

3.呃逆證，有傷寒之呃逆，有雜證之呃逆。其在古人，則悉以虛寒為言。惟丹溪引《內經》之言曰：諸逆沖上，皆屬于火。病人見此，似為死證，然亦有實者，不可不知。余向見此說，疑其與古人相左，不以為然，蓋亦謂此證必屬虛寒，何有實熱？茲及晚年歷驗，始有定見，乃知丹溪此言為不誣也。

雖其中寒熱虛實，亦有不同，然致呃之由，總由氣逆。氣逆于下，則直沖于上，無氣則無呃，無陽亦無呃，此病呃之源，所以必由氣也。欲得其象，不見雨中之雷，水中之浡乎？夫陽為陰蔽，所以為雷，而轟轟不已者，此火為雷之本，而火即氣也。氣為水覆，所以為浡，而汩汩不已者，此氣為浡之本，而氣即陽也。然病在氣分，本非一端，而呃之大要，亦惟三者而已，則一日寒呃，二曰熱呃，三曰虛脫之呃。寒呃可溫可散，寒去則氣自舒也；熱呃可降可清，火靜而氣自平也；惟虛脫之呃，則諴危殆之證，其或免者亦萬幸矣。凡諸治法，當辨如左。

論治共九條

1。凡雜證之呃，雖由氣逆，然有兼寒者，有兼熱者，有因食滯而逆者，有因氣滯而逆者，有因中氣虛而逆者，有因陰氣竭而逆者，但察其因，而治其氣，自無不愈。若輕易之呃，或偶然之呃，氣順則已，本不必治。惟屢呃為患，及呃之甚者，必其氣有大逆，或脾腎元氣大有虧竭而然。然實呃不難治，而惟元氣敗竭者，乃最危之候也。

2。寒滯為呃者，或以風寒，或以生冷，其臟氣本寒，偶有所逆，皆能致呃，但去其蔽抑之寒，而呃自止，宜橘皮湯，三因丁香散，或二陳湯加生薑五七片，或佐關煎，或甘草乾薑湯，橘皮乾薑湯之類，皆可酌用。若寒之甚者，漿水散或四逆湯。

3。胃火為呃者，其證極多，但察其脈見滑實，而形氣不虛，胸膈有滯，或大便堅實，或不行者，皆其胃中有火，所以上沖為呃。但降其火，其呃自止，惟安胃飲為最妙，余嘗治愈多人，皆此證也。

4。氣逆為噦而兼脹悶者，宜加減二陳湯加烏藥，或《寶鑒》丁香柿蒂散，或羌活附子湯，或神香散。

5。食滯而呃者，宜加減二陳加山楂，白芥子，烏藥之屬，或用大和中飲加乾薑，木香。

6。中焦脾胃虛寒，氣逆為呃者，宜理中加丁香湯，或溫胃飲加丁香。若因勞倦內傷，而致呃逆者，宜補中益氣湯加丁香。凡中焦寒甚者，多由脾胃氣虛而然。蓋脾胃不虛，則寒亦不甚，故治寒者，當以脾氣為主。若吐利後胃氣微虛，或兼膈熱而呃者，宜橘皮竹茹湯。無熱者，宜生薑，半夏，丁香，柿蒂，白朮，肉桂之類，皆可酌用。

7。下焦虛寒者，其肝腎生氣之原不能暢達，故凡虛弱之人多見呃逆，正以元陽無力，易為抑遏而然。此呃逆之本，多在腎中，故余制歸氣飲主之，甚效。或用理陰煎加丁香以疏氣，妙亦如之。

8。凡以大病之後，或以虛羸之極，或以虛損誤攻而致呃逆者，此最危之證。察其中虛，速宜補脾，察其陰虛，速宜補腎。如前二條固其法矣，然猶恐不及，則惟大補元煎，及右歸飲之類，斯其庶幾者也。

9。呃逆證，凡聲強氣盛而脈見滑實者，多宜清降，若聲小息微而脈見微弱者，多宜溫補。

傷寒呃逆共六條

1。凡傷寒之呃，亦無非氣逆之病，其有與雜證不同者，如仲景所言則其類也。然猶有未悉及治有未備者，謹略如左：

2。傷寒胃中虛冷等證，大約與前雜證相似，悉宜如前，以溫中等劑治之。或如仲景所言胃中虛冷，及飲水則噦等證，當以後條仲景法治之。

3。傷寒邪在表者，與裏無涉，故無噦證。惟少陽證，邪在半表半裏之間，則寒熱往來，氣為邪抑而噦逆者，有之矣，宜柴陳煎主之，有寒者加丁香，有火者，加黃芩，或小柴胡湯亦可。

4。傷寒失下，邪入正陽明，內熱之極，三焦乾格，陰道不行，而上沖作呃者，必宜去火去閉，斯逆氣得降而噦乃可愈。然必察邪之微甚，如無堅實脹滿等證，而但以乾涸燥熱者，宜白虎湯，或竹葉石膏湯，或瀉心湯涼解之。若果有燥糞，大便閉結，脈滿實堅俱全者，宜三承氣湯下之。

5。傷寒邪有未解，而用溫補太過者，則其中焦氣逆，最能為噦，惟安胃飲為最妙。若氣逆無火者，宜橘皮湯。若兼表邪未解者，宜柴陳煎。

6。傷寒誤攻，或吐或下，或誤用寒涼，以致脾腎胃氣大虛大寒而發噦者，大為危候，速當以前雜證溫胃理陰等法調治之，恐遲則無濟于事也。

述古共三條

1。仲景曰：陽明病，不能食，攻其熱必噦，所以然者，胃中虛冷故也，以其人本虛，故攻其熱必噦。傷寒大吐大下之，極虛，復極汗出者，以其人外氣怫鬱，復與之水，以發其汗，因得噦。所以然者，胃中虛冷故也。陽明病，不大便六七日，恐有燥屎，欲知之法，少與小承氣湯。湯入腹中，轉矢氣者，此有燥屎，乃可攻之；若不轉矢氣者，此但初頭硬，後必溏，不可攻之，攻之必脹滿不能食也。欲飲水者，與水則噦。若胃中虛冷不能食者，飲水則噦。按以上四條，皆言胃之虛寒也。虛寒者既不可攻，亦不可與水，則寒涼之藥亦當忌用可知。論曰：傷寒噦而腹滿，視其前後，知何部不利，利之則愈。按此一條，即言噦之實邪也。蓋便有不利，則氣有不達，下不達則上逆而出。故小便不利者，當利其水；大便不通者，當通其便。

2。《要略》曰：病人胸中似喘不喘，似嘔不嘔，似噦不噦，徹心中憒憒然無奈者，生薑半夏湯主之。乾嘔噦，手足厥者，橘皮湯主之。噦逆者，橘皮竹茹湯主之。

3。張子和吐式篇云：凡病在上者皆宜吐，然自胸以上大滿大實，痰如膠漆，微湯微散皆兒戲耳，若非吐法，病安能除？曾見病之在上者，諸醫用藥盡其技而不效，余以涌劑少少用之，輒獲微效，可見吐法必可用於上，宜乎其效之速也。按此吐法亦可治噦者，以其氣得伸而鬱得散也，故凡氣實而鬱者，在子和之法亦所宜用。

簡易方一方治呃逆久不愈，連連四，五十聲者，用生薑搗汁一合，加蜜一匙，溫熱服。一嗅法，治呃逆服藥不效者，用硫黃，乳香各等分，以酒煎，令患者以鼻嗅之，效。一方用雄黃一味，煎酒，嗅。

灸法兩乳穴，治呃逆立止。取穴法：婦人以乳頭垂下到處是穴。男子不可垂者，以乳頭下一指為率，與乳頭相直，骨間陷中是穴。男左，女右，灸一處。艾炷如小麥大，著火即止，灸三壯，不止者不可治。膻中，中脘，氣海，三里。

呃逆論列方二陳湯和一。四逆湯熱十四。溫胃飲新熱五。理陰煎新熱三。佐關煎新熱十。柴陳煎新散九。神香散新和二十。瀉心湯寒二七。小和中飲新和八。大承氣湯攻一。加減二陳湯和二。甘草乾薑湯熱五四。橘皮湯熱五六。安胃飲新寒十一。歸氣飲新熱十四。右歸飲新補三。漿水散熱一四七。白虎湯寒二。大補元煎新補一。大和中飲新和七。小柴胡湯散十九。小承氣湯攻二。橘皮乾薑湯熱五五。生薑半夏湯熱五二。橘皮竹茹湯熱五八。補中益氣湯補三十。理中加丁香湯熱四。《寶鑑》丁香柿蒂散熱六五。《三因》丁香散熱六十。羌活附子湯熱三五。竹葉石膏湯寒五。。

論外備用方參附湯補三七。丁香溫中湯熱十二和胃。丁香柿蒂散熱六四胃寒。柿蒂湯熱六六。養正丹熱一八八氣逆。

鬱證經義六元正紀大論帝曰：五運之氣，亦復歲乎？岐伯曰：鬱極乃發，待時而作也。帝曰：鬱之甚者，治之奈何？岐伯曰：木鬱達之，火鬱發之，土鬱奪之，金鬱泄之，水鬱折之，然調其氣，過者折之，以其畏也，所謂泄之。

王太僕曰：木鬱達之，謂吐之令其調達。火鬱發之，諸汗之令其疏散。土鬱奪之，謂下之令無壅礙。金鬱泄之，謂滲泄解表利小便也。水鬱折之，謂抑之制其衝逆也。

滑氏曰：木性本條達，火性本發揚，土性本沖和，金性本肅清，水性本流通，五者一有所鬱，斯失其性矣。達，發，奪，泄，折，將以治其鬱而遂其性也。

王安道釋此曰：凡病之起，多由於鬱。鬱者，滯而不通之義。或因所乘而為鬱，或不因所乘，本氣自病而鬱者，皆鬱也，豈惟五運之變能使然哉。鬱既非五運之變可拘，則達，發，奪，泄，折等法，固可擴而充之，可擴而充，其應變不窮之理也歟。且夫達者，通暢之也。如肝性急，怒氣逆，胠？或脹，火時上炎，治以苦寒辛散而不愈者，則用升發之藥，加以厥陰報使而從治之。又如久風入中為飧泄，及不因外風之入，而清氣在下為飧泄，則以輕揚之劑舉而散之。凡此之類，皆達之之法也。

王氏以吐訓達，不能使人無疑，以其肺金盛而抑制肝木歟，則瀉肺氣舉肝氣可矣，不必吐也；以為脾胃濁氣下流而少陽清氣不升歟，則益胃升陽可矣，不必吐也。雖然，木鬱固有吐之之理，今以吐字總該達字，則凡木鬱皆當用吐矣，其可乎哉？至於東垣所謂食塞肺分，為金與土旺於上而剋木，夫金之剋木，乃五行之常道，固不待物傷而後能也，且為物所傷，豈有反旺之理？若曰吐去其物以伸木氣，乃是反為木鬱而施治，非為食傷而施治矣。夫食塞胸中而用吐，正《內經》所謂其高者因而越之之義耳，不勞引木鬱之說以及之也。四鬱皆然。又曰：夫五鬱為病，故有法以治之，然邪氣久實，正氣必損，今邪氣雖去，正氣豈能遽平乎？苟不平調正氣，使各安其位，復其常，於治鬱之餘，則猶未足以盡治法之妙。

故又曰：然調其氣。苟調之氣猶未服而或過，則當益其所不勝以制之，如木過者當益金，金能制木，則木斯服矣。所不勝者，所畏者也，故曰過者折之，以其畏也。夫制物者，物之所欲也，制於物者，物之所不欲也，順其欲則喜，逆其欲則惡，今逆之以所惡，故曰所謂泄之。

陰陽應象大論曰：東方生風，在志為怒，怒傷肝，悲勝怒。南方生熱，在志為喜，喜傷心，恐勝喜。中央生濕，在志為思，思傷脾，怒勝思。西方生燥，在志為憂，憂傷肺，喜勝憂。北方生寒，在志為恐，恐傷腎，思勝恐。　　舉痛論曰：怒則氣上，喜則氣緩，悲則氣消，恐則氣下，寒則氣收，炅則氣泄，驚則氣亂，勞則氣耗，思則氣結。怒則氣逆，甚則嘔血及飧泄，故氣上矣。喜則氣和志達，營衛通利，故氣緩矣。悲則心系急，肺布葉舉，而上焦不通，營衛不散，熱氣在中，故氣消矣。

恐則精卻，卻則上焦閉，閉則氣還，還則下焦脹，故氣不行矣。寒則腠理閉，氣不行，故氣收矣。炅則腠理開，營衛通，汗大泄，故氣泄矣。驚則心無所倚，神無所歸，慮無所定，故氣亂矣。勞則喘息汗出，外內皆越，故氣耗矣。思則心有所存，神有所歸，正氣留而不行，故氣結矣。

宣明五氣篇曰：胃為氣逆，為噦為恐。膽為怒。精氣并於心則喜，并於肺則悲，并於肝則憂，并於脾則畏，并於腎則恐。陽入之陰則靜，陰出之陽則怒。

玉機真藏論曰：憂恐悲喜怒，令不得以其次，故令人有大病矣。因而喜大虛則腎氣乘矣，怒則肝氣乘矣，悲則肺氣乘矣，恐則脾氣乘矣，憂則心氣乘矣。

本神篇曰：怵惕思慮者則傷神，神傷則恐懼流淫而不止。悲哀動中者，竭絕而失生。喜樂者，神憚散而不藏。憂愁者，氣閉塞而不行。盛怒者，迷惑而不治。恐懼者，神蕩憚而不收。心怵惕思慮則傷神，神傷則恐懼自失，破？脫肉，毛悴色夭，死於冬。脾憂愁而不解則傷意，意傷則悗亂，四肢不舉，毛悴色夭，死於春。肝悲哀動中則傷魂，魂傷則狂妄不精，當人陰縮而筋攣，兩？

骨不舉，毛悴色夭，死於秋。肺喜樂無極則傷魄，魄傷則狂，皮革焦，毛悴色夭，死於夏。腎盛怒不止則傷志，志傷則喜忘其前言，腰脊不可以俛仰屈伸，毛悴色夭，死於季夏。恐懼而不解則傷精，精傷則骨痠痿厥，精時自下。

壽夭剛柔篇曰：憂恐忿怒傷氣，氣傷臟，乃病臟。

本病篇曰：憂愁思慮即傷心。恚怒氣逆，上而不上即傷肝。

邪氣藏府病形篇曰：愁憂恐懼則傷心，形寒寒飲則傷肺。

痿論曰：悲哀太甚則胞絡絕，胞絡絕則陽氣內動，發則心下崩，數溲血也。思想無窮，所願不得，意淫於外，入房太甚，宗筋弛縱，發為筋痿，及為白淫。

口問篇曰：悲哀愁憂則心動，心動則五臟六腑皆搖。

行鍼篇曰：多陽者多喜，多陰者多怒。

調經論曰：神有餘則笑不休，神不足則悲。血有餘則怒，不足則恐。

五臟生成篇曰：肝氣虛則恐，實則怒。心氣虛則悲，實則笑不休。

疏五過論曰：嘗貴後賤，雖不中邪，病從內生，名曰脫營。嘗富後貧，名曰失精，五氣留連，病有所并。暴樂暴苦，始樂後苦，皆傷精氣，精氣竭絕，形體毀沮。暴怒傷陰，暴喜傷陽，厥逆上行，脈滿去形。故貴脫勢，雖不中邪，精神內傷，身必敗亡。始富後貧，雖不傷邪，皮焦筋屈，痿躄為攣。

通評虛實論曰：膈寒閉絕，上下不通，則暴憂之病也。

五變篇曰：目堅固以深者，長衝直揚，其心剛，剛則多怒，怒則氣上逆。。

論《內經》五鬱之治經言五鬱者，言五行之化也，氣運有乖和，則五鬱之病生矣。其在于人，則凡氣血一有不調而致病者，皆得謂之鬱證，亦無非五氣之化耳。故以人之臟腑，則木應肝膽，木主風鬱，畏其滯抑，故宜達之，或表或裏，但使經絡通行，則木鬱自散，是即謂之達也；火心應與小腸，火主熱邪，畏其陷伏，故宜發之，或虛或實，但使氣得升揚，則火鬱自解，是即謂之發也；土應脾胃，土主濕邪，畏其壅淤，故宜奪之，或上或下，但使濁穢得淨，則土鬱可平，是即謂之奪也；金應肺與大腸，金主燥邪，畏其秘塞，故宜泄之，或清或濁，但使氣液得行，則金鬱可除，是即謂之泄也；水應腎與膀胱，水主寒邪，畏其凝溢，故宜折之，或陰或陽，但使精從氣化，則水鬱可清，是即謂之折也。

雖然，夫論治之法，固當辨此五者，而不知經語之玄，本非鑿也，亦非專治實邪，而虛邪不在是也。即如木鬱之治，宜于達矣，若氣陷不舉者，發即達也；氣壅不開者，奪即達也；氣秘不行者，泄亦達也；氣亂不調者，折亦達也。又如火鬱之治，當用發矣，若元陽被抑，則達非發乎？臟腑留結，則奪非發乎？膚竅閉塞，則泄非發乎？津液不化，則折非發乎？且奪者，挽回之謂，大實非大攻，不足以蕩邪；大虛非大補，不足以奪命，是皆所謂奪也。折者，折中之謂，火實則陽亢陰虛，火虛則氣不化水，制作隨宜，是皆所謂折也。猶是觀之，可見五者之中，皆有通融圓活之道。第《內經》欲言五法，不得不借五氣，以發明其用。但使人知此義，則五行之中，各具五法，而用有無窮之妙矣。安得鑿訓其說，以隘人神思耶？學者于此，當默會其意，勿使膠柱，則心靈智慧，而無有不通矣。。

論脈凡鬱證之脈，在古人皆以結促止節為鬱脈，使必待結促止節而後為鬱，則鬱證不多見矣。故凡診鬱證，但見氣血不順而脈不和平者，其中皆有鬱也。惟情志之鬱，則如弦，緊，沉，澀，遲，細，短，數之類，皆能為之。至若結促之脈，雖為鬱病所常有，然病鬱者未必皆結促也。惟血氣內虧，則脈多間斷。若平素不結而因病忽結者，此以不相接續，尤屬內虛。故凡辨結促者，又當以有神無神辨之。其或來去有力，猶可以鬱證論，若以無力之結促，而悉認為氣逆痰滯，妄行消散，則十誤其九矣。。

論情志三鬱證治共四條\*凡五氣之鬱，則諸病皆有，此因病而鬱也。至若情志之鬱，則總由乎心，此因鬱而病也。第自古言鬱者，但知解鬱順氣，通作實邪論治，不無失矣。茲予辨其三證，庶可無誤。蓋一曰怒鬱，二曰思鬱，三曰憂鬱。如怒鬱者，方其大怒氣逆之時，則實邪在肝，多見氣滿腹脹，所當平也。及其怒後而逆氣已去，惟中氣受傷矣，既無脹滿疼痛等證，而或為倦怠，或為少食，此以木邪克土，損在脾矣，是可不知培養，而仍加消伐，則所伐者其誰乎？

此怒鬱之有先後，亦有虛實，所當辨治者如此。又若思鬱者，則惟曠女釐婦，及燈窗困厄，積疑在怨者皆有之。思則氣結，結于心而傷于脾也。及其既甚，則上連肺胃而為欬喘，為失血，為隔噎，為嘔吐；下連肝腎則為帶濁，為崩淋，為不月，為勞損。若初病而氣結為滯者，宜順宜開；久病而損及中氣者，宜修宜補。然以情病者，非情不解，其在女子，必得愿遂而後可釋，或以怒勝思亦可暫解；其在男子，使非有能屈能伸，達觀上智者，終不易邪也。若病已既成，損傷必甚，而再行消伐，其不明也亦甚矣。又若憂鬱病者，則全屬大虛，本無實邪。此多以衣食之累，利害之牽，及悲憂驚恐而致鬱者，總皆受鬱之類。蓋悲則氣消，憂則氣沉，必傷脾肺；驚則氣亂，恐則氣下，必傷肝腎。

此其戚戚悠悠，精氣但有消索，神志不振，心脾日以耗傷。凡此之輩，皆陽消證也，尚何實邪？使不知培養真元，而再加解散，其與鷺鷥腳上割股者何異？是不可不詳加審察，以濟人之危也。

怒鬱之治：若暴怒傷肝，逆氣未解，而為脹滿或疼痛者，宜解肝煎，神香散，或六鬱湯，或越鞠丸。若怒氣傷肝，因而動火，以致煩熱？痛脹滿或動血者，宜化肝煎。若怒鬱不解，或生痰者，宜溫膽湯。若怒後逆氣既散，肝脾受傷，而致倦怠食少者，宜五味異功散，或五君子煎，或大營煎，歸脾湯之類調養之。

思鬱之治：若初有鬱結滯逆不開者，宜和胃煎加減主之，或二陳湯，或沉香降氣散，或啟脾丸，皆可擇用。凡婦人思鬱不解，致傷沖任之源，而血氣日虧，漸至經脈不調，或短少漸閉者，宜逍遙飲，或大營煎。若思憶不遂，以致遺精帶濁，病在心肺不攝者，宜秘元煎。若思慮過度，以致遺精滑泄，及經脈錯亂，病在肝腎不固者，宜固陰煎。若思鬱動火，以致崩淋失血，赤帶內熱，經脈錯亂者，宜保陰煎。若思鬱動火，陰虛肺熱，煩渴，欬嗽見血，或骨蒸夜熱者，宜四陰煎，或一陰煎酌宜用之。若生儒蹇厄，思結枯腸，及任勞任怨，心脾受傷，以致怔忡健忘，倦怠食少，漸至消瘦，或為膈噎嘔吐者，宜壽脾煎，或七福飲。若心膈氣有不順，或微見疼痛者，宜歸脾湯，或加砂仁，白豆蔻，丁香之類以微順之。

憂鬱內傷之治：若初鬱不開，未至內傷，而胸膈痞悶者，宜二陳湯，平胃散，或和胃煎，或調氣平胃散，或神香散，或六君子湯之類以調之。若憂鬱傷脾，而吞酸嘔惡者，宜溫胃飲，或神香散。若憂鬱傷脾肺，而困倦怔忡，倦怠食少者，宜歸脾湯，或壽脾煎。若憂思傷心脾，以致氣血日消，飲食日減，肌肉日削者，宜五福飲，七福飲，甚者大補元煎。

諸鬱滯治法凡諸鬱滯，如氣，血，食，痰，風，濕，寒，熱，或表，或裏，或臟，或腑，一有滯逆，皆為之鬱，當各求其屬，分微甚而開之，不無自愈。氣鬱者，宜木香，沉香，香附，烏藥，藿香，丁香，青皮，枳殼，茴香，厚朴，撫芎，檳榔，砂仁，皂角之類。血鬱者，宜桃仁，紅花，蘇木，肉桂，延胡，五靈脂，牡丹皮，川芎，當歸，大黃，朴硝之類。食鬱者，宜山楂，麥芽，神？，枳實，三稜，蓬朮，大蒜，蘿蔔，或生韭飲之類。痰鬱者，宜半夏，南星，海石，瓜蔞，前胡，貝母，陳皮，白芥子，玄明粉，海藻，皂角，牛黃，天竹黃，竹瀝之類。風鬱者，宜麻黃，桂枝，柴胡，升麻，乾葛，紫蘇，細辛，防風，荊芥，薄荷，生薑之類。濕鬱者，宜蒼朮，白朮，茯苓，澤瀉，豬苓，羌活，獨活之類。寒鬱者，宜乾薑，肉桂，附子，吳茱萸，蓽茇，胡椒，花椒之類。熱鬱者，宜黃連，黃柏，黃芩，梔子，石膏，知母，龍膽草，地骨皮，石斛，連翹，天花粉，玄參，犀角，童便，綠豆之類。以上諸鬱治法，皆所以治實邪也。若陽虛則氣不能行，陰虛則血不能行，氣血不行，無非鬱證，若用前法，則愈虛愈鬱矣。當知所辨，參以三法如前，庶無誤也。。

述古共二條丹溪曰：鬱病大率有六，曰：氣鬱者，胸？疼痛，脈沉而澀。濕鬱者，周身走痛，或關節疼痛，遇陰則發，脈沉而細。熱鬱者，瞀悶煩心，尿赤，脈沉而數。痰鬱者，動則喘息，脈沉而滑。血鬱者，四肢無力，能食便血，脈沉而芤。食鬱者，噯酸腹飽，不喜飲食。或七情之邪鬱，或寒熱之交侵，或九氣之怫鬱，或兩濕之侵凌，或酒漿之積聚，故為留飲濕鬱之疾。又如熱鬱而成痰，痰鬱而成癖，血鬱而成瘕，食鬱而成痞滿，此必然之理也。

戴氏曰：鬱者，結聚不得發越也，當升不升，當降不降，當變化不得變化，故傳化失常而鬱病作矣。大抵諸病多有兼鬱者，或鬱久而生病，或病久而生鬱，或用藥雜亂而成鬱，故凡病必參鬱治。

附按丹溪治一室女因事忤意，鬱結在脾，半年不食，但日食熟菱棗數枚，遇喜，食饅頭彈子大，深惡粥飯。予意脾氣實，非枳實不能散，以溫膽湯去竹茹與之，數十貼而愈。一女許婚後，夫經商二年不歸，因不食，困臥如癡，無他病，多向裏床坐。此思想氣結也，藥難獨治，得喜可解；不然令其怒，使其木氣升發，而脾氣自開，木能制土故也。因自往激之，大怒而哭，良久，令解之，與藥一貼，即求食矣。予曰：病雖愈，必得喜方已。乃紿以夫回，既而果然，病遂不舉。

鬱證論列方六鬱湯和一四九。化肝煎新寒十。解肝煎新和十一。越鞠丸和一五四。二陳湯和一。和胃飲新和五。逍遙飲新因一。歸脾湯補三二。五福飲新補六。六君子湯補五。四陰煎新補十二。固陰煎新固二。啟脾丸和八六。平胃散和十七。壽脾煎新熱十六。沉香降氣散和四十。神香散新和二十。異功散補四。溫胃飲新熱五。溫膽湯和一五二。五君子煎新熱六。七福飲新補七。一陰煎新補八。大補元煎新補一。秘元煎新固一。生韭飲和一五一。調氣平胃散和十八。保陰煎新寒一。大營煎新補十四。

論外備用方逍遙散補九二。加味二陳湯和三食鬱。加味四七湯和九八。三和散和六十氣鬱。七氣湯和四七傷氣。《局方》七氣湯和五十七情鬱。

景岳全書卷十九終

## 卷之二十二心集雜證謨

腫脹經義腹中論帝曰：有病心腹滿，旦食則不能暮食，此為何病？岐伯曰：名為鼓脹，治之以雞矢醴，一劑知，二劑已。帝曰：其病有復發者，何也？曰：此飲食不節，故時有病也。雖然其病且已時，故當病氣聚於腹也。

經脈篇曰：足太陰虛則鼓脹。胃中寒則脹滿。　　水脹篇曰：膚脹者，寒氣客於皮膚之間，？？然不堅，腹大，身盡腫，皮厚，按其腹，窅而不起，腹色不變，此其候也。帝曰：鼓脹何如？岐伯曰：腹脹，身皆大，大與膚脹等也，色蒼黃，腹筋起，此其候也。

脹論帝曰：脈之應於寸口，如何而脹？岐伯曰：其脈大堅以澀者，脹也。帝曰：何以知臟腑之脹也？曰：陰為臟，陽為腑。帝曰：夫氣之令人脹也，在於血脈之中耶，臟腑之內乎？曰：三者皆存焉，然非脹之舍也。夫脹者，皆在於臟腑之外，排臟腑而郭胸？，脹皮膚，故命曰脹。五臟六腑者，各有畔界，其病各有形狀。營氣循脈，衛氣逆為脈脹，衛氣並脈循分為膚脹。心脹者，煩心短氣，臥不安。肺脹者，虛滿而喘欬。肝脹者，？下滿而痛引腹。脾脹者，善噦，四肢煩悗，體重不能勝衣，臥不安。

腎脹者，腹滿引背，央央然腰髀痛。六腑脹：胃脹者，腹滿，胃脘痛，鼻聞焦臭，妨於食，大便難。大腸脹，腸鳴而痛濯濯，冬日重感於寒，則飧泄不化。小腸脹者，少腹？脹，引腰而痛。膀胱脹者，少腹滿而氣癃。三焦脹者，氣滿於皮膚中，輕輕然而不堅。膽脹者，？下痛脹，口中苦，善太息。岐伯曰：衛氣之在身也，常然並脈，循分肉，行有逆順，陰陽相隨，乃得天和，五臟更始，四時循序，五穀乃化。然後厥氣在下，營衛留止，寒氣逆上，真邪相攻，兩氣相搏，乃合為脹也。此下鍼治之法具詳本經。

陰陽應象大論曰：濁氣在上，則生？脹。

生氣通天論曰：因於氣為腫，四維相代，陽氣乃竭。

五臟生成篇曰：腹滿？脹，支膈胠？，下厥上冒，過在足太陰陽明。

本神篇曰：脾氣實則腹脹。腎氣實則脹。

六元正紀大論曰：太陰所至為中滿，霍亂吐下。太陰所至為重，胕腫。土鬱之發，民病心腹脹，胕腫身重。

至真要大論曰：諸濕腫滿，皆屬於脾。諸脹腹大，皆屬於熱。按以上諸脹，皆言氣之為病也。

水熱穴論帝曰：少陰何以主腎？腎何以主水？岐伯曰：腎者，至陰也，至陰者，盛水也。肺者，太陰也，少陰者，冬脈也，故其本在腎，其末在肺，皆積水也。帝曰：腎何以能聚水而生病？曰：腎者，胃之關也，關門不利，故聚水而從其類也。故水病下為胕腫，大腹，上為喘呼不得臥者，標本俱病。

水脹篇曰：水始起也，目窠上微腫，如新臥起之狀，其頸脈動，時欬，陰股間寒，足脛腫，腹乃大，其水已成矣。以手按其腹，隨手而起，如囊裹水之狀，此其候也。

五癃津液別篇曰：陰陽氣道不通，四海閉塞，三焦不瀉，津液不化，留於下焦，不得滲膀胱，則下焦脹，水溢則為水脹。

評熱病論曰：諸有水氣者，微腫先見於目下也。水者，陰也，目下亦陰也，腹者，至陰之所居，故水在腹者，必使目下腫也。

經脈篇曰：胃病則大腹水腫。

邪氣藏府病形篇曰：胃病者，腹？脹，胃脘當心而痛，上支兩？，隔咽不通，食飲不下。三焦病者，腹氣滿，小腹尤堅，不得小便，窘急，溢則水留即為脹。腎脈微大為石水，起臍已下至小腹腄腄然，上至胃脘，死不治。　　宣明五氣篇曰：下焦溢為水。

逆調論曰：不得臥，臥則喘者，是水氣之客也。夫水者，循津液而流也。腎者水藏，主津液，主臥與喘也。

陰陽別論曰：陰陽結斜，多陰少陽，曰石水，少腹腫。三陰結，謂之水。

湯液醪醴論帝曰：其有不從毫毛生而五藏陽已竭也，津液充郭，其魄獨居，孤精於內，氣耗於外，形不可與衣相保，此四極急而動中，是氣拒於內而形施於外，治之奈何？岐伯曰：平治於權衡，去宛陳莝，是以微動四極，溫衣，繆刺其處，以復其形，開鬼門，潔淨府，精以時復，五陽已布，疏滌五臟，故精自生，形自盛，骨肉相保，巨氣乃平。按以上諸脹，皆言水之為病也。

太陰陽明論曰：食飲不節，起居不時者，陰受之；陰受之，則入五臟，則？滿閉塞。

異法方宜論曰：北方者，其民樂野處而乳食，臟寒生滿病。按以上二條，乃言飲食之為脹也。

論證共四條

1。腫脹之病，原有內外之分，蓋中滿者謂之脹，而肌膚之脹者亦謂之脹；若以腫言，則單言肌表，此其所以當辨也。但脹於內者，本由臟病，而腫於外者，亦無不由乎臟病。第臟氣之病，各有不同，雖方書所載，有濕熱，寒暑，血氣，水食之辨，然余察之經旨，驗之病情，則惟在氣水二字，足以盡之。故凡治此證者，不在氣分，則在水分，能辨此二者而知其虛實，無餘蘊矣。病在氣分，則當以治氣為主，病在水分，則當以治水為主。然水氣本為同類，故治水者當兼理氣，蓋氣化水自化也；治氣者亦當兼水，以水行氣亦行也。此中玄妙，難以盡言，茲雖條列如左，然運用之法，貴在因機通變也。

2。病在氣分者，因氣之滯，如氣血之逆，食飲之逆，寒熱風濕之逆，氣虛不能運化之逆，但治節有不行者，悉由氣分，皆能作脹。凡氣分之病，其色蒼，其內堅，其脹或連胸？，其痛或及臟腑。或倏而浮腫者，陽性急速也。或自上及下者，陽本乎上也。或通身盡腫者，氣無不至也。有隨按而起者，如按氣囊也。然此雖皆氣分，而氣病有不同，故有氣熱而脹者，曰：諸脹腹大，皆屬於熱也。有氣寒而脹者，曰胃中寒則？脹，曰臟寒生滿病也。有氣濕而脹者，曰諸濕腫滿，皆屬於脾也。

有氣虛而脹者，元氣虛也，曰足太陰虛則鼓脹也。有氣實而脹者，邪氣實也，曰腎氣實則脹，曰脾氣實則腹脹，曰胃氣實則脹也。凡此雖皆脹病，而治之之要，則全在察其虛實。大都陽證多熱，熱證多實，陰證多寒，寒證多虛。先滯於內，而後及於外者多實；先腫於表，而漸及於內，或外雖脹而內不脹者多虛。小便紅赤，大便秘結者多實；小便清白，大便稀溏者多虛。脈滑有力者多實，弦浮微細者多虛。形色紅黃，氣息粗長者多實；形容憔悴，聲音短促者多虛。年青少壯，氣道壅滯者多實；中衰積勞，神疲氣怯者多虛。虛實之治，反如冰炭，若誤用之，必致害矣。

3。病在水分者，以陰勝於陽，而肌膚皆腫，此與氣證本有不同。凡水之為病，其色明潤，其皮光薄，其腫不速，每自下而上，按肉如泥，腫有分界。蓋陰本於下，而浸漬有漸，皆水病之證也。觀水脹篇言寒氣之脹，按其腹，窅而不起；水腫之病，以手按其腹，隨手而起，如囊裹水之狀，此其候也。然以愚見，及察之證驗，則若與此論相反。蓋凡是水證，必按之窅而不起，此其水在肉中，如糟如泥，按而散之，猝不能聚，未必如水囊之比；凡隨按隨起者，亦惟虛無之氣，其速乃然，故辨當若此也。

凡欲辨水氣之異者，在欲辨其陰陽耳，若病在氣分，則陽證陰證皆有之，若病在水分，則多為陰證。何也？蓋水之與氣，雖為同類，但陽王則氣化，而水即為精，陽衰則氣不化，而精即為水。故凡病水者，水即身中之血氣，但其為邪為正，總在化與不化耳。水不能化，因氣之虛，豈非陰中無陽乎？此水腫之病，所以多屬陽虛也。然水主於腎，氣主於肺，水漬於下，而氣竭於上，所以下為腫滿，上為喘急，標本俱病，危斯亟矣，此當速救本源，庶保萬一，倘以虛喘作實邪，而猶然泄肺，無不敗矣。

4。少年縱酒無節，多成水鼓。蓋酒為水穀之液，血亦水穀之液，酒入中焦，必求同類，故直走血分。經曰：飲酒者，衛氣先行皮膚，先充絡脈，此之謂也。然血者神氣也，血屬陰而性和，酒者淫氣也，酒屬陽而性悍，凡酒入血分，血欲靜而酒動之，血欲藏而酒逐之，故飲酒者身面皆赤，此入血之徵，亦散血之徵也。擾亂一番，而血氣能無耗損者，未之有也。第年當少壯，則旋耗旋生，固無所覺，及乎血氣漸衰，則所生不償所耗，而且積傷并至，病斯見矣。故或致血不養筋，則為中風；或致傷脾，則為痰飲，瀉痢；或濕熱上浮，則為喘，汗，鼻淵；或流於筋骨，則為瘈瘲，疼痛；或致動血傷精，則為勞損，吐？；或致傷肌腐肉，則為爛瘡，痔漏；其有積漸日久而成水鼓者，則尤多也。

蓋酒性本濕，壯者氣行則已，酒即血也；怯者著而成病，酒即水也，不惟酒為水，而血氣既衰，亦皆隨酒而悉為水矣。所以凡治水鼓者，必當以血氣為主，而養陰利濕，是誠善矣。然奈無知少年，初不知畏，而惟酒是耽，此其浸漬已非一日，致令血氣天真敗極至此，又豈能以旦夕挽回者哉？故於諸鼓之中，則尤以酒鼓為最危難治之證。嘗有一杜康之徒，不信余說，云：公為此言，其亦過矣，茲見有某人者，以酒為生，自朝繼暮，今年已若干，未聞其病，豈酒果傷人者耶？是不知若人者，惟千百中之一二，而天稟之特出者也。不然，何善飲者如此其多，而壽於飲者僅見其人，則其他之困於此者，從何知矣，使不有斯人之稟，而有斯人之嗜，吾恐其不免於斯矣。

腫脹危候大凡水腫先起於腹，而後散四肢者可治；先起於四肢，而後歸於腹者難治。掌腫無紋者死。大便滑泄，水腫不消者死。唇黑，唇腫，齒焦者死。臍腫突出者死。缺盆平者死。陰囊及莖俱腫者死。脈絕，口張，足腫者死。足胕腫，膝如斗者死。肚上青筋見，瀉後腹腫者死。男從身下腫上，女從身上腫下，皆難治。

氣分諸脹論治凡八條

1。凡脹滿由於氣分者，宜察氣之虛實。若脹滿在中而不在外者，其病多實，經曰：中滿者，瀉之於內，此之謂也。若果因酒食厚味，氣滯脈滑，而大滿大實者，宜廓清飲主之；兼脹兼痛，諸藥不效者，宜神香散主之。若臟腑脹實而堅痛者，宜承氣湯或百順丸下之，然必年壯力強，素無損傷虛弱等證，而暴見脹滿者，方可峻攻，否則，只宜緩治。如困氣實於中，而表裏俱脹者，宜用蒜瓣以滾湯煮微熟留性，少蘸鹽醋，常以佐食，大能破氣消滯，亦佳法也。若氣脹而兼小水不利者，宜用四苓散，以半熟蒜搗膏丸服，極妙。

2。飲食停滯，而致胃口中焦脹滿者，宜大小和中飲酌用之。兼痛者，宜排氣飲主之。

3。怒氣逆於中焦，或脹或痛者，宜排氣飲，解肝煎之類主之。兼喘脹者，宜四磨飲，或神香散。

4。大人小兒，素無脾虛泄瀉等證，而忽爾通身浮腫，或小水不利者，多以飲食失節，或濕熱所致，宜廓清飲加減主之，或四苓散，胃苓湯之類皆可用；或濕勝者，宜平胃散之類主之。

5。脾胃虛寒，中氣不健，而三焦脹滿者，是為氣虛中滿。其為證也，必多吞酸噯腐，惡食惡寒，或常為溏泄，而別無火證火脈者，必屬臟寒，此所謂臟寒生滿病也，惟宜溫補。寒在中焦者，宜溫胃飲，理中湯。寒在下焦者，宜理陰煎，八味地黃湯之類主之。

6。單腹脹者，名為鼓脹，以外雖堅滿，而中空無物，其象如鼓，故名鼓脹。又或以血氣結聚，不可解散，其毒如蠱，亦名蠱脹。且肢體無恙，脹惟在腹，故又名為單腹脹，此實脾胃病也。夫脾胃為中土之臟，為倉廩之官，其臟受水穀，則有坤順之德，其化生血氣，則有乾健之功，使果脾胃強健，則隨食隨化，何脹之有？此惟不善調攝，而凡七情勞倦，飲食房闈，一有過傷，皆能戕賊臟氣，以致脾土受虧，轉輸失職，正氣不行，清濁相混，乃成此證。凡治此者，若察其病由中焦，則當以脾胃為主，宜參，耆，白朮，乾薑，甘草之屬主之。

若察其病由下焦，則當以命門母氣為主，宜人參，熟地，當歸，山藥，附子，肉桂之屬主之。如果氣有否塞，難於純補，則宜少佐辛香，如陳皮，厚朴，砂仁，香附，丁香，白芥子之屬。如或水道不利，濕氣不行，則當助脾行濕，而佐以淡滲，如豬苓，澤瀉，茯苓之屬。若諸藥未效，仍當灸治，如後法。以上諸法，大略如此，然病成單鼓，終非吉兆，必其傷敗有漸，然後至此，使非盡掃塵務，加意調理，則未有或免者矣。

7。治脹當辨虛實。若察其果由飲食所停者，當專去食積；因氣而致者，當專理其氣；因血逆不通而致者，當專清其血；其於熱者寒之，結者散之，清濁混者分利之，或升降其氣，或消導其邪，是皆治實之法也。第凡病腫脹者，最多虛證，若在中年之後，及素多勞傷，或大便溏滑，或脈息弦虛，或聲色憔悴，或因病後，或因攻擊太過，而反致脹滿等證，則皆虛損之易見者也。諸如此類，使非培補元氣，速救根本，則輕者必重，重者必危矣。若虛在脾肺者，宜四君子湯，歸脾湯之類主之。

若脾虛兼寒者，宜理中湯，溫胃飲，五君子煎。若脾虛兼痰者，宜六君子煎。若腎虛兼痰者，宜金水六君煎。若虛在肝腎者，宜六味地黃湯。若腎虛兼寒者，宜理陰煎，或八味地黃丸，甚者加減[金匱]腎氣湯主之。若以虛證而妄行消伐，則百不活一矣。其有果以少壯停滯，或肝強氣逆，或時氣亢害為邪者，方可直攻其病，但辨之宜詳，不可忽也。

8。凡外感毒風，邪留膚腠，則亦能忽然浮腫，如東垣所謂八益之邪，自外而入者是也。然其來必速，其證則必有脈緊及頭疼骨痛等證，方是外感之候，先宜解散其邪，如正柴胡飲，小柴胡湯，敗毒散，參蘇飲，葛根？白湯之類，隨宜用之。若風因火熾，而表裏俱熱者，宜芍藥清肝散，或龍膽瀉肝湯之類主之。若邪傳入裏，太陽陽明并病，而胃實熱甚，必日晡潮熱，大渴引飲者，白虎湯主之。若大實大滿，而熱結不退者，大承氣湯，或百順丸下之。若少陽陽明并病，寒熱往來，滿而實者，宜大柴胡湯下之。五常政大論曰：下之則脹已，此之類也。

水腫論治凡七條

1。凡水腫等證，乃脾肺腎三臟相干之病。蓋水為至陰，故其本在腎；水化於氣，故其標在肺；水惟畏土，故其制在脾。今肺虛則氣不化精而化水，脾虛則土不制水而反剋，腎虛則水無所主而妄行，水不歸經則逆而上泛，故傳入於脾而肌肉浮腫，傳入於肺則氣息喘急。雖分而言之，而三臟各有所主，然合而言之，則總由陰勝之害，而病本皆歸於腎。

2。[內經]曰：腎為胃關，關門不利，故聚水而從其類也。然關門何以不利也？經曰：膀胱者，州都之官，津液藏焉，氣化則能出矣。夫所謂氣化者，即腎中之氣也，即陰中之火也；陰中無陽，則氣不能化，所以水道不通，溢而為腫。故凡治腫者必先治水，治水者必先治氣，若氣不能化，則水必不利，惟下焦之真氣得行，始能傳化，惟下焦之真水得位，始能分清。求古治法，惟薛立齋先生加減[金匱]腎氣湯，誠對證之方也，余屢用之，無不見效，此雖壯水之劑，而實即脾肺腎三臟之正治也。

何也？蓋腎為先天生氣之源，若先天元氣虧於下，則後天胃氣失其本，而由脾及肺，治節所以不行，是以水積於下，則氣壅於上，而喘脹由生，但宜峻補命門，使氣復元，則三臟必皆安矣。今論其方：如所用桂附，以化陰中之陽也，熟地，山藥，牛膝，以養陰中之水也，茯苓，澤瀉，車前子，以利陰中之滯也；此能使氣化於精，即所以治肺也，補火生土，即所以治脾也，壯水通竅，即所以治腎也。此方補而不滯，利而不伐，凡病水腫於中年之後，及氣體本弱者，但能隨證加減用之，其應如響，誠諸方之第一，更無出其右者。

3。證有全由脾肺不足而為腫脹者，治宜以四君，歸脾之屬為主，固是正治之法，然亦須兼補命門。蓋脾土非命門之火不能生，肺氣非命門之水不能化。人知土能制水，而不知陽實制陰，人知氣化為精，而不知精化為氣也，虛則補母，正此之謂。

4。凡素稟陽盛，三焦多火，而病為水腫者，其證必煩渴喜冷，或面赤便結，或熱而喘嗽，或頭面皆腫，或脈見滑實，此濕熱相因，陰虛之證也；凡辛香燥熱等劑，必所不堪，宜用六味地黃湯加牛膝，車前，麥冬之類，大劑與之。其有熱甚者，宜加減一陰煎加茯苓，澤瀉，車前，牛膝之類主之。其有虛中挾實，胸膈不清，宜加陳皮，白芥子之類佐之。其有生平不宜熟地者，則單用生地亦可。但此等壯水等劑，必十餘服後，方可望效，若先因剋伐致虛者，其效尤遲，慎毋欲速，自求伊戚也。

5。凡年少縱酒，致為濕熱所乘，元氣尚強，脈實有力，而不便於溫補者，此當逐去濕熱，亦能速效。宜禹功散，導水丸，濬川散，三花神祐丸之類，皆可擇用，瀉後宜薄滋味，戒飲酒，久之方可復元。古法治腫，大都不用補劑，而多用去水等藥，微則分利，甚則推逐，如五苓散，五淋散，五皮散，導水茯苓湯之類，皆所以利水也；如舟車神祐丸，濬川散，禹功散，十棗湯之類，皆所以逐水也；再如巴豆，朴硝，鍼砂，滑石，三稜，蓬朮，麝香，琥珀，土狗，地龍，田螺，水蛭，鯉魚，鯽魚，蘿蔔子，蘇子，商陸，葶藶，杏仁，防己。秦艽，木瓜，瞿麥，通草，厚朴，赤小豆，豬苓，海金沙，五加皮，大腹皮，羌活，獨活之類，無非逐水利水之劑，但察其果係實邪，則此等治法，誠不可廢，但必須審證的確，用當詳慎也。

凡今方士所用，則悉皆此類，故能晚服而早通，朝用而暮瀉，去水斗許，腫脹頓消，效誠速也；但彼不顧人之虛實，不慮人之死生，惟以見效索謝而去，不知隨消隨脹，不數日而復，脹必愈甚，苟以年衰積損之證，而復遭此劫，則百無一生矣。

6。水腫證，以精血皆化為水，多屬虛敗，治宜溫脾補腎，此正法也。然有一等不能受補者，則不得不從半補，有并半補亦不能受者，則不得不全用分消，然以消治腫，惟少年之暫病則可，若氣血既衰，而復不能受補，則大危之候也。故凡遇此輩，必須千方百計，務救根本，庶可保全。嘗見有專用消伐而退腫定喘者，於腫消之後，必尪羸骨立，略似人形，多則半年，少則旬日，終無免者。故余之治此，凡屬中年積損者，必以溫補而愈，皆終身絕無後患。蓋氣虛者不可復行氣，腎虛者不可復利水；且溫補即所以化氣，氣化而全愈者，愈出自然，消伐所以逐邪，逐邪而暫愈者，愈由勉強，此其一為真愈，一為假愈，亦豈有假愈而果愈者哉。

7。無論氣鼓，水鼓，凡氣實可下者，宜用赤金豆，或百順丸，以漸利之。　　新按二條 1。腫脹之治，凡脾腎虛證，如前論所列薛氏腎氣湯者，誠然善矣，然用之之法，猶當因此廓充，不宜執也。向余嘗治一陶姓之友，年逾四旬，因患傷寒，為醫誤治，危在呼吸，乃以大劑參，附，熟地之類，幸得挽回。愈後喜飲，未及兩月，忽病足股盡腫，脹及於腹，按之如鼓，堅而且硬，因其前次之病，中氣本傷，近日之病，又因酒濕，度非加減腎氣湯不可治，遂連進數服，雖無所礙，然終不見效，人皆料其必不可治。

余熟計其前後，病因本屬脾腎大虛，而今兼以滲利，未免減去補力，亦與實漏扈者何異，元氣不能復，病必不能退。遂悉去利水等藥，而專用參附理陰煎，仍加白朮，大劑與之，三劑而足脛漸消，二十餘劑而腹脹盡退，愈後人皆嘆服，曰：此證本無生理，以此之脹，而以此之治，何其見之神也。自後凡治全虛者，悉用此法，無一不效，可見妙法之中，更有妙焉，顧在用者之何如耳。塞因塞用，斯其最也，學者當切識此意。

2。因食滯氣痛脹：余嘗治一姻家子，年力正壯，素日飲酒，亦多失饑傷飽。一日偶因飯後？肋大痛，自服行氣化滯等藥，復用吐法，盡出飲食，吐後逆氣上升？痛雖止，而上壅胸膈，脹痛更甚，且加嘔吐。余用行滯破氣等藥，嘔痛漸止，而左乳胸肋之下，結聚一塊，脹實拒按，臍腹隔閉，不能下達，每於戌，亥，子，丑之時，則脹不可當。因其嘔吐既止，已可用下，凡大黃，芒硝，棱，莪，巴豆等藥，及蘿蔔子，朴硝，大蒜，橘葉搗罨等法，無所不盡，毫不能效，而愈攻愈脹，因疑為脾氣受傷，用補尤覺不便，湯水不入者凡二十餘日，無計可施，窘劇待斃，只得用手揉按其處。彼云肋下一點，按著則痛連胸腹，及細為揣摸，則正在章門穴也。章門為脾之募，為臟之會，且乳下肋間，正屬虛里大絡，乃胃氣所出之道路，而氣實通於辛門，余因悟其日輕夜重，本非有形之積，而按此連彼，則病在氣分無疑也。但用湯藥，以治氣病，本非不善，然經火則氣散，而力有不及矣。乃制神香散，使日服三四次，兼用艾火灸章門十四壯，以逐散其結滯之胃氣，不三日脹果漸平，食乃漸進，始得保全，此其證治俱奇，誠所難測。本年春間，一鄰人陡患痛脹隔食，全與此同，群醫極盡攻擊，竟以致斃，是真不得其法耳，故錄此以為後人之式。

述古共五條

1。仲景曰：腹滿不減，減不足言，當下之。腹滿時減復如故，此為寒，當與溫藥。

2。華元化曰：人中百病，難療者莫出於水也。水者腎之制也，腎者人之本也。腎氣壯，則水還於腎，腎氣虛，則水散於皮。又三焦壅塞，營衛閉格，血氣不從，虛實交變，水隨氣流，故為水病。

3。丹溪曰：水腫脈多沉，病陽水兼陽證，脈必沉數；病陰水兼陰證，脈必沉遲。若遍身腫，煩渴，小便赤澀，大便閉結，此屬陽水。先以五皮散，或四磨飲，添磨生枳殼，重則疏鑿飲。若遍身腫，不煩渴，大便溏，小便少不澀赤，此屬陰水。宜實脾散，或流氣飲主之。

4。徐東皋曰：經云：臟寒生滿病。[脈經]云：胃中寒則脹滿。脾為陰中之至陰，故經曰：太陰所至為蓄滿。大抵脾濕有餘，無陽不能施化，如土之久於雨水，則為泥矣，豈能生化萬物，必待和風暖日，濕去陽生，自然生長也。故凡若此者，宜以辛熱藥治之。又曰：經云下之則脹已。此以濕熱飲食有餘，脾胃充實者言也。如仲景治傷寒邪入於裏，而成腹滿堅實，大便秘而不利者，宜以三承氣湯下之可也。若因脾虛內寒不足，而氣不能運化精微，以成腹滿者，故宜以甘溫補脾為主，少佐辛熱，以行壅滯之氣，庶使脾土旺健，脹滿運行，斯可愈矣，即經所謂塞因塞用，從治之法耳。醫者不察乎此，惟執下之脹已，急於獲效，病者苦於脹滿，喜行利藥，以求通快，不知暫快一時，則真氣愈傷，腹脹愈甚，去死不遠矣。

俗謂氣無補法者，以其痞塞似難於補，不思正氣虛而不能運行為病，經曰：壯者氣行則愈是也。又曰：水腫本因脾虛不能制水，水漬妄行，當以參，朮補脾，使脾氣得實，則自健運而水自行。大抵只宜補中行濕利小便，切不可下，但用二陳加人參，蒼白朮為主，或佐以黃芩，麥冬，炒梔子以制肝木。若腹脹，少佐厚朴；氣不運，加木香，木通；氣若陷下，加升麻，柴胡提之，必須補中行濕，加升提之藥，能使大便潤，小便長。又曰：諸家治水腫，只知導濕利小便，執此一途，用諸去水之藥，往往多死，又用導水丸，舟車丸，神祐丸之類大下之，此速死之兆。蓋脾氣虛極而腫，愈下愈虛，雖劫目前之快，而陰損正氣，禍不旋踵。大法只宜補中宮為主，看所挾加減，不爾則死，當以嚴氏實脾散加減。要知從治，塞因塞用之理，然後可以語水腫之治耳。

5。孫一奎曰：予在吳下時，有吳生諱震者，博雅士也。一日偶談及鼓脹，乃詰予曰：鼓有蟲，否乎？予卒不敢應，俛思久之，對曰：或有之。[本事方]云：臍腹四肢悉腫者為水，只腹脹而四肢不腫者為蠱，註曰：蠱即鼓脹也。由是參之，古人曾以蠱鼓同名矣，且蠱以三蟲為首，豈無旨哉。愚謂鼓脹，即今云氣虛中滿是也，以其外堅中空，有似於鼓，故以名之；彼蠱證者，中實有物，積聚既久，理或有之。吳生曰：子誠敏也。予堂嫂病鼓三載，腹大如箕，時或脹痛，四肢瘦削，三吳名劑，歷嘗不瘳。

吳俗死者多用火葬，燒至腹，忽響聲如炮，人皆駭然，乃見蟲從腹中爆出，高二三丈許，燒所之天為昏，俄而墜地，細視之，皆蚘也，不下千萬數，大者長尺餘，蟲腹中復生小蟲，多者十五六條，或十數條，或五六條。蟲在人腹中蕃息如此，曷不令人脹而死哉！惜乎諸書未有言及者。

予聞之，恍然如夢始覺，然猶未親見其異也。歲萬曆癸巳，至淮陰，有王鄉官者，其子年十六，新娶後腹脹大，按之有塊，形如稍瓜，四肢瘦削，發熱晝夜不退，已年半矣，醫惟以退熱消脹之劑投之，其脹愈甚，其熱愈熾，喉中兩耳俱瘡。余診視之，脈滑數，望其唇則紅，其腹則疼，又多嗜肥甘。余思諸凡腹痛者，唇色必淡，不嗜飲食，今其若此，得非蟲乎？遂投以阿魏積塊丸，服之果下蟲數十，大者二，一紅一黑，長尺餘，蟲身紅線自首貫尾，蟲腹中復有蟲，大者數條，小者亦三四條；蟲下則熱漸減，脹潮消，三下而愈，亦信前聞之不虛也。

鍼灸法脾俞治脹，隨年壯灸之。肝俞治脹，灸百壯。三焦俞治心腹脹滿，飲食減少，小便不利，羸瘦少氣。分水治腹脹繞臍結痛，不能食。若是水病，尤宜灸之。神闕主水腫臌脹，腸鳴如水之聲，極效。石門主水腫水行皮中，小便黃。足三里主水腫腹脹。水溝主一切水腫。

按水腫證惟得鍼水溝，若鍼餘穴，水盡即死，此[明堂][銅人]所戒也。庸醫多為人鍼分水，誤人多矣。

腫脹論列方廓清飲新和十三。四君子湯補一。四苓散和一八七。神香散新和二十。平胃散和十七。五君子煎新熱六。

二陳湯和一。五淋散寒百十七。正柴胡飲新散六。排氣飲新和六。理中湯熱一。大和中飲新和七。

溫胃飲新熱五。解肝煎新和十一。嚴氏實脾散熱百五。八味湯補一二一。四磨飲和五二。金水六君煎新和一。

疏鑿飲和五三。白虎湯寒二。葛根？白湯散三二。濬川散攻四二。神祐丸攻四八。芍藥清肝散寒六一。

五苓散和一八二。胃苓湯和百九十。六君子湯補五。五皮散和六八。參蘇飲散三四。小柴胡湯散十九。

理陰煎新熱三。歸脾湯補三二。小和中飲新和八。實脾散熱百四。六味湯補百二十。金匱腎氣湯補一二四。

流氣飲和四六。敗毒散散三六。加減一陰煎新補九。十棗湯攻二八。禹功散攻四一。導水茯苓湯和六二。

導水丸攻七一。舟車丸攻七十。赤金豆新攻二。大柴胡湯攻七。大承氣湯攻一。龍膽瀉肝湯寒六三。百順丸新攻六。

論外備用方三和湯和六十脾濕腫。參朮健脾湯和六四補脾行滯。四磨飲和五二行氣。百合湯熱一三四腫喘。

麻黃甘草湯散六水腫取汗。蘇子降氣湯和四一順氣。調氣平胃散和十八。半夏丁香丸和百十三氣滯。？

蘗枳朮丸和八一食腫。木香寬中散和五五行氣。消導寬中湯和五八食氣滯。養胃進食丸和八九健脾。

導水茯苓湯和六二利水。木香分氣飲和五六氣濕。檳榔煎和二三六瘴氣。健脾散和六三和中快氣。

當歸散和六五水氣腫。麻黃附子甘草湯散五風濕。越婢湯散八九風水悉腫。調胃白朮散和三三和胃。

人參養胃湯和二三四和胃。七氣湯和五一積脹。厚朴湯和五四氣滯。香砂枳朮丸和八十氣脹。

沉香琥珀丸和六九利便。人參木香散和五七利水。化滯調中湯和五九食滯。導滯通經湯和六一脾濕。

當歸活血散和六六瘀血。大正氣散和二四寬濕中滿。溫胃湯熱十二胃寒中滿。厚朴丸熱百六十寒滯中滿。

紅丸子熱百九十消食脹。強中湯熱九二生冷傷脾。沉香桂附丸熱百十一中寒。透膈湯攻三十逐滯消脹。

枳實導滯丸攻五七清火攻滯。養胃湯熱六九虛寒滯。腹脹方熱百六。胡椒理中湯熱六虛寒。

復元丹熱百二寒滯。感應丸攻五四積聚脹痛。厚朴溫中湯熱九十寒滯。

景岳全書卷之二十二終

## 卷之二十六必集雜證謨

頭痛經義五藏生成篇曰：頭痛巔疾，下虛上實，過在足少陰，巨陽，甚則入腎。心煩頭痛，病在膈中，過在手巨陽，少陰。

經脈篇曰：膀胱足太陽也，是動則病衝頭痛，目似脫，項如拔。

脈解篇曰：陽明並於上，上者則其孫絡太陰也，故頭痛鼻鼽腹腫也。

通評虛實論曰：頭痛耳鳴，九竅不利，腸胃之所生也。

著至教論曰：三陽獨至者，是三陽並至，並至如風雨，上為巔疾，下為漏病。

脈要精微論曰：來疾去徐，上實下虛，為厥巔疾。推而下之，下而不上，頭項痛也。

平人氣象論曰：寸口之脈中手短者，曰頭痛。

脈要精微論曰：厥成為巔疾。顑痛，刺手陽明與顑之盛脈出血。顑痛刺足陽明曲周動脈，見血立已。不已，按人迎於經，立已。項痛不可俛仰，刺足太陽；不可以顧，刺手太陽也。

寒熱病篇曰：陽迎頭痛，胸滿不得息，取之人迎。足太陽有通項入於腦者，正屬目本，名曰眼系，頭目苦痛取之，在項中兩筋間。

雜病篇曰：厥挾脊而痛者至頂，頭沉沉然，目？？然，腰脊強，取足太陽膕中血絡。

奇病論帝曰：人有病頭痛以數歲不已，此安得之，名為何病？岐伯曰：當有所犯大寒，內至骨髓，髓者以腦為主，腦逆故令頭痛，齒亦痛，病名曰厥逆。帝曰：善。

厥病篇曰：真頭痛，頭痛甚，腦盡痛，手足寒至節，死不治。

論證共二條

1。凡診頭痛者，當先審久暫，次辨表裏。蓋暫痛者，必因邪氣；久病者，必兼元氣。以暫病言之，則有表邪者，此風寒外襲於經也，治宜疏散，最忌清降；有裏邪者，此三陽之火熾於內也，治宜清降，最忌升散，此治邪之法也。其有久病者，則或發或愈，或以表虛者，微感則發，或以陽勝者，微熱則發，或以水虧於下，而虛火乘之則發，或以陽虛於上，而陰寒勝之則發。所以暫病者當重邪氣，久病者當重元氣，此固其大綱也。然亦有暫病而虛者，久病而實者，又當因脈，因證而詳辨之，不可執也。

2。頭痛有各經之辨。凡外感頭痛，當察三陽，厥陰。蓋三陽之脈俱上頭，厥陰之脈亦會於巔，故仲景[傷寒論]則惟三陽有頭痛，厥陰亦有頭痛，而太陰，少陰則無之。其於辨之之法，則頭腦，額顱雖三陽俱有所會，無不可痛，然太陽在後，陽明在前，少陽在側，此又各有所主，亦外感之所當辨也。至若內傷頭痛，則不得以三陽為拘矣。如本經所言，下虛上實，過在足少陰，巨陽；若厥病篇所論，則足六經及手少陰，少陽皆有之矣。奇病論曰：腦者陰也，髓者骨之充也。凡痛在腦者，豈非少陰之病乎？

此內證外證之異，所不可不察也。厥陰篇義詳類經。

論治共五條

1。外感頭痛，自有表證可察，蓋其身必寒熱，脈必緊數，或多清涕，或兼欬嗽，或兼脊背痠痛，或兼項強不可以左右顧，是皆寒邪在經而然，散去寒邪，其痛自止，如川芎，細辛，蔓荊子，柴胡之類，皆最宜也。若寒之甚者，宜麻黃，桂枝，生薑，？白，紫蘇，白芷之類，隨其虛實而加減用之。

2。火邪頭痛者，雖各經皆有火證，而獨惟陽明為最。正以陽明胃火，盛於頭面而直達頭維，故其痛必甚，其脈必洪，其證必多內熱，其或頭腦振振，痛而兼脹，而絕無表邪者，必火邪也。欲治陽明之火，無如白虎湯加澤瀉，木通，生地，麥冬之類，以抑其至高之勢，其效最速。至若他經之火，則芍藥，天花，芩，連，知，檗，龍膽，梔子之類，無不可擇而用之。但治火之法，不宜佐以升散，蓋外邪之火，可散而去，內鬱之火，得升而愈熾矣，此為忌也。

3。陰虛頭痛，即血虛之屬也，凡久病者多有之。其證多因水虧，所以虛火易動，火動則痛，必兼煩熱，內熱等證，治宜壯水為主，當用滋陰八味煎，加減一陰煎，玉女煎之類主之。火微者，宜六味地黃丸，四物湯，三陰煎，左歸飲之類主之。

4。陽虛頭痛，即氣虛之屬也，亦久病者有之。其證必戚戚悠悠，或羞明，或畏寒，或倦怠，或食飲不甘，脈必微細，頭必沉沉，遇陰則痛，逢寒亦痛，是皆陽虛陰勝而然。治宜扶陽為主，如理陰煎，理中湯，十全大補湯，補中益氣湯之類，皆可擇用，或以五福飲，五君子煎加川芎，細辛，蔓荊子之類，以升達陽氣，則最善之治也。

5。痰厥頭痛，諸古方書皆有此名目，然以余論之，則必別有所因，但以頭痛而兼痰者有之，未必因痰頭痛也。故兼痰者必見嘔惡，胸滿，？脹，或欬嗽氣粗多痰，此則不得不兼痰治之，宜二陳湯，六安煎，和胃飲，平胃散加川芎，細辛，蔓荊子之類主之。如多痰兼火者，宜用清膈煎，或二陳湯，六安煎加黃芩，天花粉之類主之，火甚者加石膏亦可。如多痰兼虛而頭痛者，宜金水六君煎，或六君子湯加芎，辛之類，酌而用之。東垣治痰厥頭痛，惡心煩悶，頭旋眼黑，氣短促，上喘無力，懶言，心神顛倒，目不能開，如在風雲中，頭苦痛如裂，身重如山，四肢厥冷，不得安臥，如范天騋之妻，因兩次下之而致頭痛者，用半夏白朮天麻湯。

述古共三條[活人書]云：頭痛者，陽證也。太陽證頭痛，發熱惡寒，無汗麻黃湯，有汗桂枝湯。若已發汗，或未發汗，頭痛如破者，連鬚？白湯，不止者，葛根？白湯。陽明證頭痛，不惡寒反惡熱，胃實也，調胃承氣湯。少陽頭痛，小柴胡湯。太陰少陰並無頭痛之證。仲景只有厥陰一證，吳茱萸湯。

東垣曰：金匱真言論云：東風生於春，病在肝，俞在頸項，故春氣者，病在頭。又諸陽會於頭面，如足太陽膀胱之脈，起於目內眥，上額交巔，上入絡腦，還出別下項，病衝頭痛。又足少陽膽之脈，起於目銳眥，上抵頭角，病則頭角額痛。夫風從上受之，風寒傷上，邪從外入，客於經絡，令人振寒頭痛，身重惡寒，治在風池，風府，調其陰陽，有餘則瀉，不足則補，汗之則愈，此傷寒頭痛也。頭痛耳鳴，九竅不利者，陽胃之所生，乃氣虛頭痛也。心煩頭痛者，病在耳中，過在手巨陽，少陰，乃濕熱頭痛也。如氣上不下，頭痛巔疾者，下虛上實也，過在足少陰，巨陽，甚則入腎，寒濕頭痛也。如頭半寒痛者，先取手少陽，陽明，後取足少陽，陽明，此偏頭痛也。有真頭痛者，甚則腦盡痛，手足寒至節，死不治。

有厥逆頭痛者，所犯大寒，內至骨髓，髓者，以腦為主，腦逆故令頭痛，齒亦痛。凡頭痛每以風藥治之者，總其大體而言之也。高巔之上，惟風可到，故味之薄者，陰中之陽，乃自地升天者也。然亦有三陰三陽之異。故太陽頭痛，惡風，脈浮緊，川芎，羌活，獨活，麻黃之類為主。陽明頭痛，自汗，發熱惡寒，脈浮緩長實者，升麻，葛根，白芷為主。少陽經頭痛，脈弦細，往來寒熱，柴胡為主。太陰頭痛，必有痰疾，體重或腹痛，為痰癖，其脈沉緩，蒼朮，半夏，南星為主。少陰頭痛，三陰三陽經不流行而足寒氣逆，為寒厥，其脈沉細，麻黃，附子，細辛為主。厥陰頭項痛，或吐痰沫，厥冷，其脈浮緩，吳茱萸湯主之。血虛頭痛，當歸，川芎為主。氣虛頭痛，人參，黃耆為主。

氣血俱虛頭痛，調中益氣湯少加川芎，蔓荊子，細辛，其效如神。半夏白朮天麻湯，治痰厥頭痛藥也。清空膏，乃風濕熱頭痛藥也。羌活附子湯，治厥陰頭痛藥也。如濕氣在頭者，以苦吐之，不可執方而治。先師嘗病頭痛，發時兩頰青黃，眩暈，目不欲閉，懶言，身體沉重，兀兀欲吐。潔古曰：此厥陰，太陰合病，名曰風痰，以[局方]玉壺丸治之，更灸俠谿穴即愈。是知方者體也，法者用也，徒執體而不知用者弊，體用不失，可謂上工矣。

立齋曰：久頭痛多主於痰，痛甚者乃風毒上攻，有血虛者，有諸經氣滯者，有氣虛者，有四氣外傷者，有勞役所傷者，有可吐者，有可下者，當分虛實寒熱兼變而治之。若夫偏正頭風，久而不愈。乃內挾痰涎風火，鬱遏經絡，氣血壅滯，甚則目昏緊小，二便秘澀，宜砭出其血以開鬱解表。余嘗治尚寶劉毅齋，但怒則兩太陽作痛，先用小柴胡加茯苓，山梔子，後用六味丸以生腎水而再不發。譚侍御每頭痛必吐清水，不拘冬夏，喫薑便止。余作中氣虛寒，用六君子，當歸，黃耆，炮薑而瘥。商儀部，勞則頭痛，余作陽虛不能上升，以補中益氣湯加蔓荊子而痊。

簡易方硝石散治風寒入腦，頭痛不可當。因九七

一方用生蘿葡汁，仰臥，注兩鼻孔，數年之患，一注即愈。

灸法神庭，上星，後頂，百會，風池。以上諸穴，隨灸一處可愈。

頭痛論列方麻黃湯散一。葛根？白湯散三二。四物湯補八。平胃散和十七。補中益氣湯補三十。六安煎新和二。五福飲新補六。小柴胡湯散十九。清膈煎新寒九。五君子煎新熱六。理陰煎新熱三。加減一陰煎新補九。吳茱萸湯熱一三七。左歸飲新補二。

[局方]玉壺丸和百五。調胃承氣湯攻三。桂枝湯散九。白虎湯寒二。蓮鬚？白湯散三三。和胃飲新和五。二陳湯和一。十全大補湯補二十。玉女煎新寒十二。六味地黃湯補百二十。理中湯熱一。滋陰八味煎新寒十七。六君子湯補五。三陰煎新補十一。金水六君煎新和一。羌活附子湯熱三五。調中益氣湯補三一。半夏白朮天麻湯和十五。

論外備用方川芎散散六二頭風。藿香正氣散和二十寒滯。神朮湯散三七傷寒。清空膏散七四年久風熱。羌活附子湯散五九冬月犯寒。上清散散六九吹鼻。愈風餅子散七五頭風。旋復花湯散八三風痰昏悶。透頂散散七十搐鼻。點頭散散七三氣逆痛。芎辛導痰湯散六八痰厥痛。神芎丸攻七二腫痛秘結。

石膏散寒六九陽明風熱。荊芩散寒七十頭風。三生散熱九六痰厥痛。硝石散因九七風熱吹鼻。黑錫丹熱一八九下元虛寒。川芎散散六三風熱。十神湯散四十感冒。川芎茶調散散四六風邪上攻。都梁丸散七七傷風。玉壺丸和百五風痰。羌活勝風湯散六一風熱。菊花散散七一風熱。如聖散散七二搐鼻。八般頭風散七六搐鼻。芎芷散散六七風熱。天香散散六六年久頭痛。茶調散寒七二風熱上攻。雙玉散寒七一胃火。芎朮湯熱五十寒濕痛。吹鼻六神散因四二風熱。當歸酒補百四血虛痛。

面病經義邪氣藏府病形篇帝曰：首面與身形也，屬骨連筋，同血合於氣耳。天寒則裂地凌冰，其卒寒或手足懈怠，然而其面不衣何也？岐伯曰：十二經脈，三百六十五絡，其血氣皆上於面而走空竅，其精陽氣上走於目而為睛，其別氣走於耳而為聽，其宗氣上出於鼻而為臭，其濁氣出於胃，走唇口而為味。其氣之津液皆上熏於面，而皮又厚，其肉堅，故天氣甚寒不能勝之也。帝曰：邪氣之中人也奈何？岐伯曰：邪之中人高也，身半已上者，邪中之也，身半已下者，濕中之也。

諸陽之會，皆在於面。中人也，方乘虛時及新用力，若飲食汗出腠理開，而中於邪。中於面則下陽明，中於項則下太陽，中於頰則下少陽，其中於膺背兩？，亦中其經。面熱者，足陽明病。

五閱五使篇岐伯曰：五官者，五臟之閱也。脈出於氣口，色見於明堂。五官以辨，闕庭必張，乃立明堂。明堂廣大，蕃蔽見外，方壁高基，引垂居外，五色乃治，平博廣大，壽中百歲。帝曰：願聞五官。岐伯曰：鼻者肺之官也，目者肝之官也，口唇者脾之官也，舌者心之官也，耳者腎之官也。

帝曰：以官何候？岐伯曰：以候五臟。故肺病者喘息鼻張，肝病者眥青，脾病者唇黃，心病者舌卷短，顴赤，腎病者顴與顏黑。帝曰：其常色殆者何如？岐伯曰：五官不辨，闕庭不張，小其明堂，蕃蔽不見，又埤甚墻，墻下無基，垂角去外，如是者，雖平常殆，況加病哉。

五色篇雷公問於黃帝曰：五色獨決於明堂乎？帝曰：明堂者鼻也，闕者眉間也，庭者顏也，蕃者頰側也，蔽者耳門也，其間欲方大，去之十步，皆見於外，如是者壽必中百歲。雷公曰：官五色奈何？帝曰：青黑為痛，黃赤為熱，白為寒，是謂五官。雷公曰：以色言病之間甚奈何？帝曰：其色粗以明，沉夭者為甚，其色上行者病益甚，其色下行如雲徹散者，病方已。雷公曰：病小愈而卒死者，何以知之？帝曰：赤色出顴大如母指者，病雖小愈，必卒死。黑色出於庭，大如母指，必不病而卒死。

雷公曰：死有期乎？帝曰：察色以言其時，庭者首面也。闕者，咽喉也。闕中者，肺也。下極者，心也。直下者，肝也。肝左者，膽也。下者，脾也。方上者，胃也。中央者，大腸也。挾大腸者，腎也。當腎者，臍也。面王以上者，小腸也。面王以下者，膀胱，子處也。顴者，肩也。顴後者，臂也。臂下者，手也。目內眥上者，膺乳也。挾繩而上者，背也。循牙車以下者，股也。中央者，膝也。膝以下脛也。當脛以下者，足也。巨分者，股裏也。巨屈者，膝臏也。此五臟六腑肢節之部也。能別左右，是謂大道，男女異位，故曰陰陽，審察澤夭，謂之良工。沉濁為內，浮澤為外，黃赤為風，青黑為痛，白為寒，黃而膏潤為膿，赤甚者為血，痛甚為攣，寒其為皮不仁。男子色在於面王，為小腹痛，下為卵痛，其圜直為莖痛，高為本，下為首，狐疝？

陰之屬也；女子在於面王，為膀胱，子處之病，散為痛，搏為聚，方員左右，各如其色形。其隨而下至胝為淫，有潤如膏狀，為暴食不潔。左為左，右為右，其色有邪，聚散而不端，面色所指者也。其色上銳，首空上向，下銳下向，在左右如法。以五色命臟，青為肝，赤為心，白為肺，黃為脾，黑為腎。肝合筋，心合脈，肺合皮，脾合肉，腎合骨也。五藏生成篇曰：凡五色之奇脈，面黃目青，面黃目赤，面黃目白，面黃目黑者，皆不死也。面青目赤，面赤目白，面青目黑，面黑目白，面赤目青，皆死也。

脈要精微論曰：夫精明五色者，氣之華也。詳後眼目門。

刺熱篇曰：肝熱病者左頰先赤，心熱病者顏先赤，脾熱病者鼻先赤，肺熱病者右頰先赤，腎熱病者頤先赤。太陽之脈，色榮顴骨，熱病也，榮未交，曰今且得汗，待時而已。與厥陰脈爭見者，死期不過三日，其熱病內連腎，少陽之脈色也。少陽之脈，色榮頰前，熱病也，榮未交，曰今且得汗，待時而已，與少陰脈爭見者，死期不過三日。頰下逆顴為大瘕，下牙車為腹滿，顴後為？痛，頰上者鬲上也。

經脈篇曰：心主所生病者，面赤目黃，喜笑不休，煩心心痛，掌中熱。

論證共三條

1。形者氣之質，色者神之華，有諸中必形諸外，故但知面中形色之常變，則凡虛實寒熱凶吉死生之兆，已可得其七八，而再證以脈，再察以因，則病無遁情矣。凡醫之所貴者，在必能無差，欲能無差，在確有真見，使不有獨見之明，則何以隔垣能觀，而通神明之理？經曰：神乎神，耳不聞，目明心開而志先，慧然獨見，口弗能言，俱視獨見，昭然獨明，若風吹雲，故曰神。又曰：粗守形，上守神。故上古使僦貸季理色脈而通神明，是可見形中之色無難辨也。而色中之神不易言也。學者於此，必能以神會神，斯云神矣，又安能以筆楮盡哉。

2。面色之辨，經言已詳，諸所未盡，猶當兼察也。凡病人面赤，本皆屬火，若滿面微紅而氣盛者，此火證無疑也。若病人兩顴鮮赤，如指如縷，而餘地不赤者，此陰虛也。仲景曰：面戴陽者，下虛故也。婦人尤多見之。病人面紅不退者，邪盛病進為難愈。病人面白色者，氣虛也，或白兼淡黃而氣不足者，必失血也。病人面白有枯色者，血氣俱敗也，若證有痰火，則尤為難治。病人面青，或兼白者，必陽虛陰勝之病。久病人面轉黃蒼，此欲愈也。病人面黃潤而微赤者，必主濕熱。

病人面黃而兼青者，此木邪犯土，多不可治。病人面色青蒼者，多主疼痛。病難愈而面色如煤不開者，終不吉。平人面色如灰塵，眼下青黑者，必有病至，其病必重。女人面色青者，必肝強脾弱，多怒少食，或經脈不調。女人顴頰鮮紅，名曰帶桃花，此陰中有虛火，多淫而無子。

3。面腫有虛實，腫者為實，浮者為虛。實腫者，或熱或痛，乃因風火上炎，此以邪之有餘也，脈必緊數，證必寒熱。風則散之，火則清之，壅滯秘結則通之，利之，邪去而腫自消也。虛浮者，無痛無熱而面目浮腫，此或以脾肺陽虛，輸化失常，或以肝腎陰虛，水邪泛溢。

然浮而就上，其形虛軟者，多由乎氣；腫而就下，按而成窩者，多由乎水。治氣者，須從脾肺，虛則補之，實則順之；治水者，須從脾腎，虛則化之，實則瀉之。然水氣雖分上下，而氣即水之母，水即氣之質，故有相因之化，而亦有相因之治也。凡虛浮在氣者，雖曰氣虛，然亦有虛之異，不可執也。蓋虛而浮，多因於脾，此或以勞倦，或以色慾，或以瀉痢，或以中寒，而脈必微弱，氣必虛餒者是也。實而脹者，多因於胃，或木火熾盛而濕熱上浮，或縱酒縱食而陽明壅滯，此其脈必滑數，證必多熱者是也。然此證雖浮而不痛不腫，自與前證有異，虛實既辨，則或補或瀉，或利或清，所當詳酌而為之治也。

論治共三條

凡風熱腫痛，此必痄腮，時毒，癰瘍之證，論治俱詳外科，當察治之，或其甚者，防風通聖散主之。

面目虛浮，有因色慾過度，陰虛氣越而致者，宜六味地黃湯，或八味地黃湯，或加減八味丸。若因勞倦傷脾，氣虛不斂而面目虛浮者，宜參苓白朮散，歸脾湯，或十全大補湯。若因飲酒過度，濕熱上聚而面目浮腫者，宜葛花解酲湯，或七味白朮散。若因瀉痢不止，脾腎氣虛而面目浮腫者，宜胃關煎，或溫胃飲。若因食飲不節，陽明壅實，二便秘結而頭面滿脹者，宜廓清飲。惟小兒多有此證，甚者宜木香檳榔丸下之。若陽明實熱，胃火上浮，或煩熱乾渴而頭面浮腫者，宜抽薪飲，或白虎湯，或大分清飲利之。　　水腫面浮，或眼下有如臥蠶者，此水氣之為病也，論治詳腫脹門。

面鼻粉刺，雀斑諸方，俱列因陣八七之後。

面病論列方六味湯補百二十。八味湯補一二一。加減八味丸補一二三。溫胃飲新熱五。胃關煎新熱九。七味白朮散小七。大分清飲新寒五。抽薪飲新寒三。防風通聖散攻十六。歸脾湯補三二。葛花解酲湯和一二四。白虎湯寒二。廓清飲新和十三。參苓白朮散補五四。十全大補湯補二十。木香檳榔丸攻五十。　　論外備用方玉容散因三百四雀斑。面鼻諸方詳因陣六九至一百止。硫黃膏因三百五面瘡赤風。

口舌經義金匱真言論曰：中央黃色，入通於脾，開竅於口，藏精於脾，故病在舌本。

陰陽應象大論曰：中央生濕，濕生土，土生甘，甘生脾，脾主口。在竅為口。南方生熱，熱生火，火生苦，苦生心，心主舌。在竅為舌。

脈度篇曰：脾氣通於口，脾和則口能知五穀矣。心氣通於舌，心和則舌能知五味矣。

五藏別論曰：五味入口，藏於胃，以養五臟氣。

奇病論帝曰：有病口甘者，病名為何？何以得之？岐伯曰：此五氣之溢也，名曰脾癉。詳三消門。帝曰：有病口苦，取陽陵泉，病名為何？何以得之？岐伯曰：病名膽癉。夫肝者，中之將也，取決於膽，咽為之使。此人者，數謀慮不決，故膽虛氣上溢而口為之苦，治之以膽募俞。

四時氣篇曰：膽液泄則口苦，胃氣逆則嘔苦，故曰嘔膽。

邪氣藏府病形篇曰：膽病者，善太息，口苦，嘔宿汁，心下澹澹，恐人將捕之，嗌中吤吤然，數唾，在足少陽之本末，亦視其脈之陷下者灸之，其寒熱者取陽陵泉。十二經脈，三百六十五絡，其血氣皆上於面而走空竅，其濁氣出於胃，走唇舌而為味。

痿論曰：肝氣熱，則膽泄口苦，筋膜乾，筋膜乾則筋急而攣，發為筋痿。

熱論篇曰：傷寒四日，太陰受之，太陰脈布胃中，絡於嗌，故腹滿而嗌乾。傷寒五日，少陰受之，少陰脈貫腎絡於肺，繫舌本，故口燥舌乾而渴。

氣厥論曰：膀胱移熱於小腸，鬲腸不便，上為口糜。

五音五味篇曰：衝脈，任脈，其浮而外者，循腹右上行，會於咽喉，別而絡唇口。

五常政大論曰：備化之紀，其主口。升明之紀，其主舌。

五閱五使篇曰：口唇者，脾之官也；舌者，心之官也。

六節藏象論曰：脾胃，大腸，小腸，三焦，膀胱者，倉廩之本，營之居也，名曰器，其華在唇四白，其充在肌，其味甘，其色黃，此至陰之類，通於土氣。

五藏生成篇曰：脾之合肉也，其榮唇也。

奇病論曰：足少陰之脈，貫腎繫舌本。

經脈篇曰：手陽明，還出挾口，交人中。足陽明，還出挾口，環唇。足太陰，連舌本，散舌下。足少陰，挾舌本。足太陰氣絕者，則脈不榮肌肉。唇舌者，肌肉之本也，脈不榮則肌肉軟，肌肉軟則舌萎，人中滿，人中滿則唇反，唇反者肉先死，甲篤乙死，木勝土也。足厥陰氣絕則筋絕。厥陰者肝脈也，肝者筋之合也，筋者聚於陰器，而脈絡於舌本也。故脈弗榮則筋急，筋急則引舌與卯，故唇青舌卷卵縮則筋先死，庚篤辛死，金勝木也。

診要經終論曰：厥陰終者，中熱嗌乾，善溺心煩，甚則舌卷卵上縮而終矣。

口問篇曰：人之自嚙舌者，何氣使然？此厥逆走上，脈氣輩也。少陰氣至則嚙舌，少陽氣至則嚙頰，陽明氣至則嚙唇矣。視主病者則補之。

經筋篇曰：足陽明之筋，引缺盆及頰。卒口僻急者，目不合，熱則筋縱，目不開。頰筋有寒，則急引頰移口，有熱則筋弛縱緩，不勝收，故僻。　　熱病篇曰：熱病不可刺者有九，六曰舌本爛，熱不已者死。

論證共六條

1。口舌之病，有瘡者，有臭者，有乾有渴者，有為苦為酸而諸味不同者，有重舌，木舌而舌間出血，及舌胎舌黑者。在各方書多以口病為熱證，然其中亦有似熱非熱，及勞傷無火等證，是不可盡歸於熱，所當察也。

2。口舌生瘡，固多由上焦之熱，治宜清火，然有酒色勞倦過度，脈虛而中氣不足者，又非寒涼可治，故雖久用清涼終不見效。此當察其所由，或補心脾，或滋腎水，或以理中湯，或以蜜附子之類反而治之，方可全愈。此寒熱之當辨也。

3。口苦口酸等證，在[原病式]則皆指為熱，謂肝熱則口酸，心熱則口苦，脾熱則口甘，肺熱則口辛，腎熱則口鹹，或口淡者亦胃熱也。若據此說，則凡以口之五味悉屬火證，絕無虛寒之病矣，豈不謬哉。如口苦者，未必悉由心火，口淡者未必盡因胃熱。蓋凡以思慮勞倦，色慾過度者，多有口苦舌燥，飲食無味之證，此其咎不在心脾，則在肝腎，心脾虛則肝膽邪溢而為苦，肝腎虛則真陰不足而為燥。即如口淡一證，凡大勞，大瀉，大汗，大病之後，皆能令人口淡無味，亦豈皆胃火使然耶？故凡臨此者，但察其別無火證火脈，則不宜以勞傷作內熱，而妄用寒涼，此治有不容誤也。

4。口渴，口乾大有不同，而人多不能辨。蓋渴因火燥有餘，乾因津液不足，火有餘者，當以實熱論，津液不足者當以陰虛論，二者不分，反同冰炭矣。然渴雖云火，而亦有數種當辨者，如實熱之渴，火有餘也，亡陰之渴，水不足也。故凡於大瀉之後，大汗之後，大勞之後，大病之後，新產失血之後，癰疽大潰之後，過食鹹味之後，皆能作渴，凡此數者，悉由亡陰亡液，水虧枯涸而然，本非熱證，不得誤認為火。總之渴而喜冷，脈實便結者，固火證也。其有冷飲入腹則滯沃不行，或口雖作渴而但喜熱飲，及脈弱便溏者，皆非火證。

矧復有口雖乾苦而全然不欲茶湯者，此乾也，非渴也，尤屬陰虛之候，若作渴治，能無誤乎？故治此之法，凡火盛於上者，宜清肺清胃，水虧於下者，宜補脾補腎；若陽虛而陰無以生，氣虛而精無以化者，使非水火並濟，則何益之有？首卷十問中有渴論，外科有作渴條，當並察其治法。

5。口臭雖由胃火，而亦有非火之異。蓋胃火之臭，其氣濁穢，亦必兼口熱口乾，及別有陽明火證者是也。若無火脈火證而臭如餿腐，或如酸胖，及胃口吞酸，飲食噯滯等證，亦猶陰濕留垢之臭，自與熱臭者不同，是必思慮不遂，及脾弱不能化食者多有之。此則一為陽證，宜清胃火，一為陰證，宜調補心脾，不得謂臭必皆熱，以致生他病也。

6。[醫統]曰：七情所鬱，及心經熱壅，則舌腫滿不得息。心熱則舌裂而瘡。肝熱則舌木而硬。脾熱則舌澀而胎。肺熱則舌強。熱甚則舌燥如鋸。舌卷囊縮者不治，厥陰絕也。

論治共七條

1。口瘡口苦，凡三焦內熱等證，宜甘露飲，徒薪飲主之。火之甚者，宜涼膈散，玄參散主之。胃火盛者，宜竹葉石膏湯，三黃丸之類主之。若心火肝火之屬，宜瀉心湯，龍膽瀉肝湯之類主之。多酒濕熱口糜，宜導赤散，大分清飲，五苓散之類主之。若勞傷心脾兼火者，宜二陰煎，清心蓮子飲之類主之。若思慮謀為不遂，肝膽虛而口苦者，宜七福飲，理陰煎，或五君子煎之類主之。兼火者，以黃芩，龍膽草之類隨宜佐之。凡口瘡六脈虛弱，或久用寒涼不效者，必係無根虛火，宜理陰煎，理中湯之類反治之，或用官桂噙嚥亦可。

2。外治口瘡敷藥，陰陽散，綠雲散，細辛黃檗散，白蠶黃檗散，皆可選用，或臨臥時以川黃蘗啣口過宿亦妙。若口舌生瘡糜爛者，宜冰玉散主之；疳爛者，冰白散。

3。口鼻由於胃火者，宜七胃飲，升麻黃連丸，或竹葉石膏湯加香薷主之，或千金口鼻方皆可內清其火，此外如丁香丸，聖惠口齒方，福建香茶餅之類，亦可暫解其穢。

4。舌胎舌黑，雖云火證，然實火，虛火皆能為之，凡治此者，但當察脈證，以虛實為主，而再以辨色之法參之，庶可無誤。蓋實熱之黑，必兼紅紫乾渴，或多芒刺。若沉黑少紅而帶潤滑者，本非實熱證也。若其六脈細弱，而形困氣倦，則又最為虛候，是必寒水乘心，火不歸原之病；此不救本，而但知治標，則萬無一生矣。此之治法，凡裏熱未甚而表散有未解者，宜柴胡諸飲之類以解其表。裏邪熱甚者，宜涼膈散，犀角地黃湯之類以清其內。此治實熱之法也。若陰虛火盛而兼有表邪未解者，宜補陰益氣煎之類，兼表裏而治之。若形氣病氣俱不足，寒水乘心而虛陽不斂者，必用理陰煎，理中湯，或大補元煎之類以單救其裏，自可保其無虞。此治虛火之法也。若舌有白胎，語言蹇澀者，以薄荷，白蜜同薑片蘸而揩擦之。外傷寒門，仍有辨舌正條，當與本門參閱。

5。舌上無故出血者，謂之舌？，此心火之溢也，宜金花煎，聖金散，黃檗散主之，或用[千金]口臭方亦妙。　　 6。重舌，木舌，以舌下腫出如舌，故曰重舌，又謂之子舌；忽腫木而硬者，謂之木舌，皆上焦熱壅故也。惟宜砭鍼刺去其血為上策，及內服清胃降火之劑自愈。若舌忽腫起如豬胞，或硬如木石，不能出聲，脹滿塞口，則閉悶殺人，但看舌下有如螻蛄，或如臥蠶者，急於腫突處砭去其血，仍用釜底煤不拘多少，以鹽醋調厚敷之，或用井花水調敷亦可，脫去更敷。如不甚者，單以此敷之亦愈。

7。[正傳]治舌腫大塞口，不通飲食，[經驗方]用真蒲黃一味，頻刷舌上，其腫自退。若能嚥藥，即以黃連一味，煎濃汁細細呷之，以瀉心經之火則愈。[醫統]治一人舌腫滿口，諸藥不效，以梅花，冰片為末敷之即消。

經義鍼灸法廉泉治舌下腫，口瘡，舌縱，舌根急縮。金津，玉液上二穴，可刺出血。天突，少商。

口舌論列方大補元煎新補一。犀角地黃湯寒七九。柴胡諸飲新散五方。甘露飲寒十。清心蓮子飲寒三二。五君子煎新熱六。大分清飲新寒五。補陰益氣煎新補十六。二陰煎新補十。徙薪飲新寒四。七福飲新補七。理中湯熱一。竹葉石膏湯寒六。導赤散寒一二二。玄參散因百一。細辛黃檗散因一二三。清胃飲寒五六。冰玉散新因四六。[千金]口臭方因一三三。黃檗散因百十五。[聖惠]口齒方因一三四。陰陽散因百二十。綠雲散因一二二。龍膽瀉肝湯寒六二。理陰煎新熱三。五花散和一八二。升麻黃連湯因百十七。瀉心湯寒二七。三黃丸攻六八。白蠶黃檗散因一二四。涼膈散攻十九痘八三。冰白散新因四七。

金花煎因百十二。聖金散因百十一。福建香茶餅因三百二。丁香丸因百十八。

論外備用方加減八味丸補一二二。硼砂丸因百十噙化。[直指]黃芩湯寒百七心肺熱。

景岳全書卷之二十六終

## 卷之三十貫集雜證謨

血證經義決氣篇帝曰：何謂血？岐伯曰：中焦受氣取汁，變化而赤，是謂血。血脫者，色白，夭然不澤。

痿論曰：心主身之血脈。

五臟生成篇曰：諸血者皆屬於心。人臥血歸於肝，肝受血而能視，足受血而能步，掌受血而能握，指受血而能攝。臥出而風吹之，血凝於膚者為痺，凝於脈者為泣，凝於足者為厥。此三者，血行而不得反其空，故為痺厥也。

謂經論曰：肝藏血。血有餘則怒，不足則恐。孫絡外溢則經有留血。氣血以并，陰陽相傾，氣亂於衛，血逆於經，氣血離居，一實一虛。血并於陰，氣并於陽，故為驚狂。血并於陽，氣并於陰，乃為炅中。血并於上，氣并於下，心煩惋善怒。血并於下，氣并於上，亂而喜忘。血氣者，喜溫而惡寒，寒則泣不能流，溫則消而去之。氣之所并為血虛，血之所并為氣虛。帝曰：血并為虛，氣并為虛，是無實乎？岐伯曰：有者為實，無者為虛，故氣并則無血，血并則無氣，今血與氣相失，故為虛焉。絡之與孫脈俱輸於經，血與氣并，則為實焉。血之與氣并走於上，則為大厥，厥則暴死，氣復反則生，不反則死。

平人絕穀篇曰：血脈和則，精神乃居。

營衛生會篇帝曰：夫血之與氣，異名同類，何謂也？岐伯曰：營衛者精氣也，血者神氣也，故血之與氣，異名同類焉。故奪血者無汗，奪汗者無血，故人有兩死而無兩生。

百病始生篇曰：卒然多食飲，則腸滿，起居不節，用力過度，則絡脈傷，陽絡傷則血外溢，血外溢則？血，陰絡傷則血內溢，血內溢則後血。

六元正紀大論曰：不遠熱則熱至，血溢血泄之病生矣。

生氣通天論曰：陽氣者，大怒則形氣絕，而血菀於上，使人薄厥。

舉痛論曰：怒則氣逆，甚則嘔血及飧泄，故氣上矣。

氣厥論曰：脾移熱於肝，則為驚？。胞移熱於膀胱，則癃溺血。

刺志論曰：脈實血實，脈虛血虛，此其常也，反此者病。脈盛血少，此謂反也；脈少血多，此謂反也。穀入多而氣少者，得之有所脫血，濕居下也。脈小血多者，飲中熱也。脈大血少者，脈有風氣，水漿不入，此之謂也。

脈要精微論曰：肺脈搏堅而長，當病唾血。肝脈若搏，因血在？下，令人喘逆。腎脈耎而散者，當病少血。邪氣藏府病形篇曰：心脈微澀為血溢。肺脈微急為肺寒熱，怠惰，欬唾血。肺脈微滑為上下出血，澀甚為嘔血。肝脈大甚為內癰，善嘔？。脾脈微澀為內？，多下膿血。腎脈微澀為不月。

示從容論曰：血泄者，脈急血無所行也。

玉機真藏論曰：秋脈不及則令人喘，呼吸少氣而欬，上氣見血，下聞病音。

平人氣象論曰：臂多青脈曰脫血。安臥脈盛謂之脫血。

陰陽別論曰：陰虛陽搏謂之崩。

痿論曰：悲哀太甚則胞絡絕，胞絡絕則陽氣內動，發則心下崩，數溲血也。

經脈篇曰：腎足少陰也，是動則病饑不欲食，欬唾則有血，喝喝而喘。

脈解篇曰：少陰所謂欬則有血者，陽脈傷也，陽氣未盛於上而脈滿，滿則欬，故血見於鼻也。

厥論曰：陽明厥逆，喘欬身熱，善驚，？嘔血。

至真要大論曰：陽明司天，欬不止而白血出者死。

陰陽別論曰：結陰者，便血一升，再結二升，三結三升。

五音五味篇曰：婦人之生，有餘於氣，不足於血，以其數脫血也。夫人之常數，太陽常多血少氣，少陽常多氣少血，陽明常多氣多血，厥陰常多氣少血，少陰常多血少氣，太陰常多血少氣，此天之常數也。

評熱病論曰：月事不來者，胞脈閉也。胞脈者屬心而絡於胞中，今氣上迫肺，心氣不得下通，故月事不來也。

宣明五氣篇曰：鹹走血，血病無多食鹹。曰：陽病發於血。曰：久視傷血。九鍼論曰：苦走血，病在血，無食苦。五味論曰：鹹走血，多食之，令人渴。

至真要大論曰：凡太陽，太陰，少陽，少陰司天在泉之年，皆有見血等證。又氣交變等論：凡歲火太過，及歲金太過不及之年，亦有見血等證。

論證共四條

1。萬物生成之道，惟陰與陽，非陽無以生，生者神其化也；非陰無以成，成者立其形也。人有陰陽，即為血氣，陽主氣，故氣全則神王；陰主血，故血盛則形強，人生所賴惟斯而已。然人之初生，必從精始，精之與血，若乎非類，而丹家曰：涕，唾，精，津，汗，血，液，七般靈物總屬陰。由此觀之，則凡屬水類，無非一六所化。而血即精之屬也，但精藏於腎，所蘊不多，而血富於衝，所至皆是。蓋其源源而來，生化於脾，總統於心，藏受於肝，宣布於肺，施泄於腎，灌溉一身，無所不及。故凡為七竅之靈，為四肢之用，為筋骨之和柔，為肌肉之豐盛，以至滋臟腑，安神魂，潤顏色，充營衛，津液得以通行，二陰得以調暢，凡形質所在，無非血之用也。是以人有此形，惟賴此血。

故血衰則形萎，血敗則形壞，而百骸表裏之屬，凡血虧之處，則必隨所在而各見其偏癈之病。倘至血脫，則形何以立，氣何所歸，亡陰亡陽，甚危一也。然血化於氣而成於陰，陽虛固不能生血，所以血宜溫而不宜寒；陽亢則最能傷陰，所以血宜靜而不宜動，此盈虛性用之機，苟能察其精義而得養營之道，又何血病之足慮哉。

2。血本陰精，不宜動也，而動則為病；血主營氣，不宜損也，而損則為病。蓋動者多由於火，火盛則逼血妄行；損者多由於氣，氣傷則血無以存。故有以七情而動火者，有以七情而傷氣者，有以勞倦色慾而動火者，有以勞倦色慾而傷陰者，或外邪不解而熱鬱於經，或縱飲不節而火動於胃，或中氣虛寒，則不得收攝而注陷於下，或陰盛格陽，則火不歸原而泛溢於上，是皆動血之因也。故妄行於上，則見於七竅，流注於下，則出乎二陰，或壅瘀於經絡，則發為癰疽膿血，或鬱結於腸臟，則留為血塊血癥，或乘風熱，則為斑為疹，或滯陰寒，則為痛為痺，此皆血病之證也。若七情勞倦不知節，潛消暗爍不知養，生意本虧而耗傷弗覺，則為營氣之羸，為形體之敝，此以真陰不足，亦無非血病也。故凡治血者，當察虛實，是固然矣，然實中有虛，則於疼痛處有不宜攻擊者，此似實非實也；熱中有寒，則於火證中有速宜溫補者，此似熱非熱也。夫正者正治，誰不得而知之，反者反治，則吾未見有知之者，矧反證甚多，不可置之忽略也。

3。失血於口者，有咽喉之異，蓋上焦出納之門戶，惟咽喉二竅而已。咽為胃之上竅，故由於咽者，必出於胃。喉為肺之上竅，故由於喉者，必出於肺。然喉連於肺，而實總五臟之清道，咽連於胃，而實總六腑之濁道，此其出於肺者，人知病在五臟，而不知出於胃者，亦多由乎臟者也。何也？觀《內經》曰：五臟者皆稟氣於胃，胃者五臟之本也。然則五臟之氣皆稟於胃，而五臟之病獨不及於胃乎？今見吐血之證，古人云：嘔血者出於胃，而豈知其亦由乎臟也。蓋凡胃火盛而大吐者，此本家之病無待言也；至若怒則氣逆，甚則嘔血者，亦必出於胃脘，此氣逆在肝，木邪乘胃而然也；又如慾火上炎，甚則嘔血者，亦出於胃脘，此火發源泉，陰邪乘胃而然也。由此觀之，則凡五志之火，皆能及胃，而血出於咽者，豈止胃家之病？但迄而出者，必出於喉，出於喉者，當察五臟；嘔咯而出者，必出於咽，出於咽者，則五臟六腑皆能及之。且胃以水穀之海，故為多氣多血之腑，而實為衝任血海之源，故凡血枯經閉者，當求生血之源，源在胃也；而嘔血吐血者，當求動血之源，源在臟也，於此不明，濟者鮮矣。

4。凡失血等證，身熱脈大者難治，身涼脈靜者易治。若喘欬急而上氣逆，脈見弦緊細數，有熱不得臥者死。

論治共八條

1。凡治血證，須知其要，而血動之由，惟火惟氣耳。故察火者，但察其有火無火，察氣者，但察其氣虛氣實，知此四者而得其所以，則治血之法無餘義矣。詳列如左：

2。凡諸口鼻見血，多由陽盛陰虛，二火逼血而妄行諸竅也，悉宜以一陰煎加清降等劑為主治。蓋血隨氣上則有升無降，故惟補陰抑陽，則火清氣降而血自靜矣。此治陽盛動血之大法也。

3。火盛逼血妄行者，或上或下，必有火脈火證可據，乃可以清火為先，火清而血自安矣。宜芩，連，知，檗，玄參，梔子，童便，犀角，天花粉，生地，芍藥，龍膽草之屬擇而用之。如陽明火盛者，須加石膏；三焦熱極，或閉結不通者，須加大黃；如熱壅於上火不能降者，於清火藥中，須加澤瀉，木通，梔子之屬導之泄之，則火可降，血可清也。然火有虛實，或宜兼補，或宜兼清，所當酌也。若以假火作真火，則害不旋踵矣。

4。氣逆於臟，則血隨氣亂而錯經妄行，然必有氣逆喘滿，或胸？痛脹，或尺寸弦強等證，此當以順氣為先，宜陳皮，青皮，杏仁，白芥子，澤瀉之屬主之。有火者，宜梔子，芍藥之類兼以平肝；無火者，宜香附，烏藥，乾薑，鬱金之屬用行陰滯。然此必氣實多逆者，乃堪用此，蓋氣順則血自寧也。其或實中有虛，不堪消耗者，則或宜暫用，或酌其佐使，不可拘也。

5。凡火不盛，氣不逆，而血動不止者，乃其元陰受損，營氣失守，病在根本而然。經曰：起居不節，用力過度，則絡脈傷，陽絡傷則血外溢，血外溢則吐？，陰絡傷則血內溢，血內溢則後血。此二言者，最得損傷失血之源。故凡治損傷無火無氣而血不止者，最不宜妄用寒涼以伐生氣，又不宜妄用辛燥以動陽氣。蓋此二者，大非真陰虧損者所宜，而治此之法，但宜純甘至靜之品培之養之，以完固損傷，則營氣自將寧謐，不待治血而自安矣。且今人以勞傷而病者多屬此證，若不救根本，終必敗亡。方列後條，用宜詳酌。

6。吐血失血等證，凡見喘滿，欬嗽，及左右腔膈間有隱隱脹痛者，此病在肺也。若胸膈膻中之間覺有牽痛，如縷如絲，或懊？嘈雜有不可名狀者，此病在心主包絡也。若胸腹膨膨，不知飢飽，食飲無味，多涎沫者，此病在脾也。若？肋牽痛，或躁擾喘急不寧，往來寒熱者，此病在肝也。若氣短似喘，聲啞不出，骨蒸盜汗，咽乾喉痛，動氣忡忡者，此病在腎也。若大嘔大吐，煩渴頭痛，大熱不得臥者，此病在胃也。於此而察其兼證，則病有不止一臟者，皆可參合以辨之也。其於治法，凡肺病者，宜清降不宜升浮。心主病者，宜養營不宜耗散。脾病者，宜溫中不宜酸寒。肝病者，或宜疏利，或宜甘緩，不宜秘滯。腎病者，宜壯水，宜滋陰，不宜香燥剋伐。胃病者，或宜大瀉，或宜大補，當察兼證虛實，勿謂陽明證盡可攻也。

7。治血之藥，凡為君為臣，或宜專用，或宜相兼，病有淺深，方有輕重。其間參合之妙，固由乎人，而性用之殊，當知其類，故茲條列於左：血虛之治有主者，宜熟地，當歸，枸杞，鹿膠，炙甘草之屬。血虛之治有佐者，宜山藥，山茱萸，杜仲，棗仁，菟絲子，五味子之屬。血有虛而微熱者，宜涼補之，以生地，麥冬，芍藥，沙參，牛膝，雞子清，阿膠之屬。血有因於氣虛者，宜補其氣，以人參，黃耆，白朮之屬。血有因於氣實者，宜行之降之，以青皮，陳皮，枳殼，烏藥，沉香，木香，香附，瓜蔞，杏仁，前胡，白芥子，海石之屬。血有虛而滯者，宜補之活之，以當歸，牛膝，川芎，熟地，醇酒之屬。血有寒滯不化及火不歸原者，宜溫之，以肉桂，附子，乾薑，薑汁之屬。血有亂動不寧者，宜清之和之，以茜根，山楂，丹皮，丹參，童便，貝母，竹瀝，竹茹，百合，茅根，側柏，藕汁，荷葉蒂，柿霜，桑寄生，韭汁，蘿蔔汁，飛羅？，黑墨之屬。血有大熱者，宜寒之瀉之，以黃連，黃芩，黃檗，知母，玄參，天花粉，梔子，石膏，龍膽草，苦參，桑白皮，香薷，犀角，青黛，童便，槐花之屬。血有畜而結者，宜破之逐之，以桃仁，紅花，蘇木，玄胡，三棱，蓬朮，五靈脂，大黃，芒硝之屬。血有陷者，宜舉之，以升麻，柴胡，川芎，白芷之屬。血有燥者，宜潤之，以乳酪，酥油，蜂蜜，天門冬，柏子仁，蓯蓉，當歸，百合，胡桃肉之屬。血有滑者，宜澀之止之，以棕灰，髮灰，白芨，人中白，蒲黃，松花，百草霜，百藥煎，訶子，五味子，烏梅，地榆，文蛤，川續斷，椿白皮之屬。血有澀者，宜利之，以牛膝，車前，茯苓，澤瀉，木通，瞿麥，益母草，滑石之屬。血有病於風濕者，宜散之燥之，以防風，荊芥，葛根，秦艽，蒼朮，白朮，半夏之屬。

8。治血之劑，古人多以四物湯為主，然亦有宜與不宜者。蓋補血行血無如當歸，但當歸之性動而滑，凡因火動血者忌之，因火而嗽，因濕而滑者，皆忌之。行血散血無如川芎，然川芎之性升而散，凡火載血上者忌之，氣虛多汗，火不歸原者，皆忌之。生血涼血無如生地，斂血清血無如芍藥，然二物皆涼，凡陽虛者非宜也，脾弱者非宜也，脈弱身涼，多嘔便溏者，皆非宜也。故凡佣四物以治血者，不可不察其宜否之性。

吐血論治共十三條

1。以下凡諸見血者，皆當於此類求其義 1。吐血之病當知輕重。凡偶有所傷，而根本未搖者，輕而易治，但隨其所傷而宜清則清，宜養則養，隨藥可愈，無足慮也。惟積勞積損，以致元氣大虛，真陰不守者，乃為危證。此惟不慎其初，所以致病於前，倘病已及身而猶不知慎，則未有能善其終者。凡患此者，非加意慎重，而徒恃藥力以求免者，難矣。

2。吐血咯血，凡因勞損而氣虛脈靜，或微弦無力，既非火證，又非氣逆，而血有妄行者，此真陰內損，絡脈受傷而然，惟用甘醇補陰培養脈絡，使營氣潮固，而血自安矣。宜一陰煎，左歸飲，六味地黃湯，小營煎之類，酌宜用之。若虛在氣分者，宜五福飲或大補元煎為最佳。此等證候，最忌寒涼，亦忌行散，皆非虛損所宜也。

3。吐血咯血，凡兼口渴咽痛，躁煩喜冷，脈滑便實，小水赤熱等證，此水不濟火，陰虛陽勝而然。治當滋陰壯水，微佐清涼，宜二陰煎，四陰煎，或加減一陰煎，生地黃飲子，天門冬丸之類，察其臟氣隨宜用之。若熱不甚者，惟一陰煎，左歸飲，或六味地黃湯之類為宜。凡此證候，大忌辛溫，如芎，歸，耆，朮，杜仲，破故紙，香附，砂仁，薑，桂之屬，皆所當避。

4。吐血全由火盛而逼血上行者，宜察火之微甚。火微者，宜《局方》犀角地黃湯或清化飲主之。火暴盛而根本無傷者，宜抽薪飲，徒薪飲，或黃連解毒湯，三黃丸之類主之。若胃火熱甚而煩熱作渴，頭痛，脈滑，氣壅，而吐血不止者，宜白虎湯或抽薪飲。若胃火熾盛而兼陰虛水虧者，宜玉女煎。若陽明實熱之甚，而兼便結，腹脹，氣壅不降者，宜《拔萃》犀角地黃湯，或涼膈散，或桃仁承氣湯之類主之。然此證不多見，必審知的確，乃可用之，毋孟浪也。凡屬火證，皆宜童便。

5。飲酒過多而吐血者，宜徒薪飲，清化飲，或葛花解酲湯加黃連，丹皮主之。

6。怒氣傷肝，動肝火則火載血上，動肝氣則氣逆血奔，所以皆能嘔血。凡肝火盛者，必有煩熱脈證，宜芍藥，生地黃，丹皮，梔子，澤瀉，芩，連之屬，降其火而血自清。若肝氣逆者，必有胸？痛滿等證，宜芍藥，生地黃，青，陳，枳殼，貝母，澤瀉之屬，行其氣而血自清。若火因氣逆者，惟化肝煎為宜。　　其有病雖因怒，而或逆氣已散者，不得再加行散以傷真氣。或肝火已平，勿得過用苦寒再損元陽。且凡肝氣為邪，每多侮土，故常致脾胃受傷及營血失守等證。若察其無脹無火，脈虛神困而血妄行者，此其病傷在脾，治當專理中氣，宜五陰煎，五福飲之類主之。或兼火不生土，則理中湯，理陰煎之屬皆不可少，勿謂始因怒氣而專意伐肝也。

7。憂思過度，損傷心脾以致吐血咯血者，其病多非火證。或常見氣短氣怯，形色憔悴，或胸懷鬱然，食飲無味，或腹雖覺饑而不欲食，或神魂驚困而臥不安，是皆中氣虧損不能收攝所致，速宜救本，不得治標，惟五福飲，五陰煎之類為宜。其或氣陷而稍滯者，宜歸脾湯。若陽分不足者，宜理中湯或理陰煎之類主之。若素多勞倦思慮，或善嘔吐，或善泄瀉，而忽致吐血下血者，此脾虛不能攝血，非火證也，宜六味回陽飲大加白朮主之，切不可用清寒等藥。暑毒傷人，多令人吐？失血，蓋暑氣通心，火毒刑肺也。然暑既傷心，熱又傷氣，其人必脈虛氣怯，體倦息微，若但知為熱而過用寒涼，則氣必愈傷，害斯甚矣。此惟生脈散，人參湯之屬為宜，若氣虛之甚者，當以人參，黃耆并加用之。若火甚而熱渴煩悶者，宜人參白虎湯，或竹葉石膏湯。若氣不甚虛者，宜《局方》犀角地黃湯，或枇杷葉散。

8。格陽失血之證，多因色慾勞傷過度，以致真陽失守於陰分，則無根虛火浮泛於上，多見上熱下寒，或頭紅面赤，或喘促躁煩，而大吐大？，失血不止，但其六脈細微，四肢厥逆，或小水清利，大便不實者，此格陽虛火證也。速宜引火歸原，用鎮陰煎，或八味地黃湯之類，則火自降而血自安矣。若用寒涼，陽絕則死。

9。所吐之血，色黑而黯，必停積失位之血，非由火逼而動也。或面白息微，脈見緩弱，身體清涼者，此必脾腎氣虛，不能攝血而然，皆非火證，若用涼血之劑，必致殆矣。《三因方》云：理中湯能止傷胃吐血，以其溫中，大能分理陰陽，安和胃氣，故當用也。若察其虛在陰分，則又惟理陰煎為最宜。

10。暴吐暴？，失血如湧，多致血脫氣亦脫，危在頃刻者，此其內傷敗劇而然。當此之際，速宜以氣為主。蓋有形之血不能即生，無形之氣所當急固，但使氣不盡脫，則命猶可保，血漸可生。宜急用人參一二兩為細末，加飛羅？一錢許，或溫水，或井花冷水，隨其所好，調如稀糊，徐徐服之，或濃煎獨參湯徐服亦可。此正血脫益氣，陽生陰長之大法也。

11。凡血逆上焦，紫黑成塊，或痛或悶，結聚不散者，惟宜行散，或吐出方好。大都治血之法，多忌辛散，恐其能動血也，惟此留滯之血，則不妨用之。如四物湯加香附，肉桂，蘇木，紅花之屬，無不可也，或服韭汁，亦善行瘀血。若火鬱不散，致血有留滯者，惟於四物湯加炒山梔，大能清胃脘之血。

12。吐血不能止者，惟飲童便最效。或搗側柏葉，以童便二分，酒一分，和而溫飲之，大能止血。

吐血下血新按倪孝廉者，年逾四旬，素以燈窗思慮之勞，傷及脾氣，時有嘔吐之證，過勞即發，余常以理陰煎，溫胃飲之屬，隨飲即愈。一日於暑末時，因連日交際，致勞心脾，遂上為吐血，下為泄血，俱大如手片，或紫或紅，其多可畏。急以延余，而余適他往，復延一時名者，云：此因勞而火起心脾，兼以暑令正王，而二火相濟，所以致此。乃與犀角，地黃，童便，知母之屬，藥及兩劑，其吐愈甚，脈益緊數，困憊垂危。彼醫云：此其脈證俱逆，原無生理，不可為也。

其子皇懼，復至懇余，因往視之，則形勢俱劇，第以素契不可辭，乃用人參，熟地，乾薑，甘草四味大劑與之。初服毫不為動，次服覺嘔惡稍止而脈中微有生意，及復加附子，炮薑各二錢，人參，熟地各一兩，白朮四錢，炙甘草一錢，茯苓二錢，黃昏與服，竟得大睡，直至四鼓，復進之，而嘔止血亦止。遂大加溫補，調理旬日而復健如故。余初用此藥，適一同道者在，見之驚駭，莫測其謂，及其既愈，乃始心服，曰：向始不有公在，必為童便，犀角，黃連，知母之所斃，而人仍歸譽於前醫，曰：彼原說脈證俱逆，本不可治。終是識高見到，人莫及也。嗟嗟！夫童便最能動嘔，犀角，知，連最能敗脾，時當二火，而證非二火，此人此證，以勞倦傷脾而脾胃陽虛，氣有不攝，所以動血，再用寒涼，脾必敗而死矣。

倘以此殺人，而反以此得譽，天下不明之事類多如此，亦何從而辨白哉！此後有史姓等數人，皆同此證，予悉用六味回陽飲活之。此實至理，而人以為異，故并紀焉。

吐血附按薛立齋治星士張東谷，談命時出中庭吐血一二口，云：久有此證，遇勞即發。余意此勞傷肺氣，其血必敗，視之果然，與補中益氣加麥冬，五味，山藥，熟地，茯神，遠志，服之而愈。翌早請見云：服四物，黃連，山梔之屬而倦更甚，得公一匕，吐血頓止，精神如故，何也？曰：脾統血，肺主氣，此勞傷脾肺，致血妄行，故用前藥健脾肺之氣而噓血歸原耳。

吐血述古共三條《褚氏遺書》曰：喉有竅，欬血殺人；腸有竅，便血殺人。便血猶可治，欬血不可醫。飲溲溺者百不一死，服寒涼者百不一生。血雖陰類，運之者其和陽乎。

愚謂褚氏和陽之說，真玄理之法言，必不可不知也。若溲溺之用，則但於邪熱上炎者，藉以降火，是誠善矣，其若傷在脾胃，或陽虛陰勝等證，則大非所宜，勿謂百不一死，可概用也。

楊仁齋曰：血遇熱則宣流，故止血多用涼藥。然亦有氣虛挾寒，陰陽不相為守，營氣虛散，血亦錯行，所謂陽虛陰必走耳，外必有寒冷之狀，法當溫中，使血自歸於經絡，可用理中湯加南木香，或甘草乾薑湯，其效甚著。又有飲食傷胃，胃虛不能傳化，其氣上逆，亦能吐？，宜木香理中湯，甘草乾薑湯通用。

徐東皋論王節齋曰：凡酒色過度，損傷肺腎真陰，欬嗽吐痰，吐，？，欬，咯血等證，誤服參耆等甘溫之藥，則病日增，世人不識，往往服之，致不救者多矣。噫！此一隅之證，非天下之通論，甫論節齋議論多長，而獨短於此。何則？凡諸失血證，因火盛妄行而不宜於甘溫者，理固然也，其有虛火體氣弱甚者，寧有不用參，耆者乎？葛可久治大吐血後用獨參湯一味服之，所以治其虛也。經云：虛者補之。是以臞仙集之，以為《十藥神書》。今之治勞怯吐血，立有起死回生之效，然則彼以獨參湯者，何其神歟？又如丹溪治一人，年五十，勞嗽吐血，用人參，黃耆，白朮，茯苓，百合，阿膠，白芍藥，桑白皮，杏仁，貝母，瓜蔞，海石，五味，天冬而愈。又如《局方》人參湯，專治胃弱吐血？血之證。然則彼皆非歟？大抵用藥補瀉，宜審人之虛實，則無施不當也，何甘溫之必不可用哉！

欬血論治共二條

1。凡欬血嗽血者，諸家皆言其出於肺，咯血唾血者，皆言其出於腎，是豈足以盡之？而不知欬，嗽，咯，唾等血，無不有關於腎也。何也？蓋腎脈從腎上貫肝膈，入肺中，循喉嚨，挾舌本，其支者從肺出絡心，注胸中，此肺腎相聯而病則俱病矣。且血本精類，而腎主五液。故凡病血者雖有五臟之辨，然無不由於水虧，水虧則火盛，火盛則刑金，金病則肺燥，肺燥則絡傷而嗽血，液涸而成痰，此其病標固在肺，而病本則在腎也，苟欲舍腎而治血，終非治之善者。第腎中自有水火，水虛本不能滋養，火虛尤不能化生，有善窺水火之微者，則洞垣之目無過是矣。

2。欬血，嗽血，皆從肺竅中出，雖若同類，而實有不同也。蓋欬血者少痰，其出較難；嗽血者多痰，其出較易。欬而少痰者，水竭於下，液涸於上也，亦名乾嗽。嗽而多痰者，水泛於上，血化為痰也，亦謂之白血。此二者之治，雖皆宜壯水補陰，凡一陰煎，四陰煎，六味地黃湯，麥門冬湯，天門冬丸，貝母丸之類，皆必用之藥也。然乾欬者宜加滋潤為佐，如天冬，麥冬，百合，柏子仁，茜根之屬，或當歸亦可酌用；多痰者宜加清降為佐，如貝母，海石，阿膠，竹瀝之屬，而當歸則非所宜也。

欬血辨古王節齋曰：大抵欬嗽見血，多是肺受熱邪，氣得熱而變為火，火盛而陰血不寧，從火上升，故治宜瀉火滋陰，忌用人參等甘溫之藥。然亦有氣虛而欬血者，則宜用人參，黃耆，款冬花等藥，但此等證不多耳。　　愚意王氏之說，乃多以火證為言，故凡治血因火動而為欬嗽者，則不得不於滋陰藥中加清火等劑，如黃芩，桑皮清肺火，黃連清心火，石膏清胃火，梔子，龍膽草清肝火，黃檗，知母清腎火，貝母，瓜蔞，竹葉，枇杷葉潤肺化痰。此等治法非不可用，然惟火之偶盛而根本未虧者，則但去其火，自無不愈，若用此法概治勞損，總不過暫解燃眉，終非救本之道。蓋凡陰虛生火等證，多以真陰受傷，水虧而然，此其所重在陰，不當在火，若治火太過，則未免脾腎俱敗，必致不救，此所以虛火宜補也。且常有過服天冬，生地之類，致傷胃氣，不能生金而不愈者；又有妄用黃檗，知母之屬，愈損真陰，遏絕生氣而不復者，此又傷而復傷，則尤為脾肺腎三陰虧損之害。故凡欲壯水補陰者，無如一陰煎，左歸飲，或五陰煎，五福飲，大補元煎，六味地黃丸等方，斯為最妥。其有火本無根，化元失守，或誤用寒涼而病及脾肺，則有以寒在上焦而為嘔惡，為短氣，為眩運者；有以寒在中焦而為膨滿，為痰涎，為飲食不運者；有以寒在下焦而為溏泄，為腹痛，為小水不化，為足寒膝冷等證，則理中湯，理陰煎，或右歸飲，右歸丸，八味地黃丸之類，皆當隨證隨臟擇而用之，勿謂見血者多是肺受熱邪，而但知滋陰降火，則必多為人害矣。

血論治共五條

1。血證，諸家但謂其出於肺，蓋以鼻為肺之竅也，不知鼻為手足陽明之正經，而手足太陽亦皆至鼻。故仲景曰：太陽病，脈浮緊，發熱身無汗，自？者愈。此太陽之？也。《原病式》曰：陽熱怫鬱於足陽明而上熱，則血妄行為鼻？。此陽明之？也。若以愚見言之，則凡鼻？之血，必自山根以上，精明之次而來，而精明一穴，乃手足太陽，足陽明，陰陽蹻五脈之會，此諸經皆能為？也。然行於脊背者，無如足太陽為最。行於胸腹者，無如足陽明為最。而尤有其最者，則又惟衝脈為十二經之血海，衝之上俞出足太陽之大杼，衝之下俞會足陽明之氣街，故太陽，陽明之至，而衝脈無不至矣，衝脈之至，則十二經無不至矣。所以？之微者，不過一經之近，而？

之甚者，則甚至數升或至斗許，并通身形色盡脫，又豈特手太陰一經而病至如是耶？臨證者不可不察。

2。血之由，內熱者多在陽明經，治當以清降為主。微熱者，宜生地，芍藥，天冬，麥冬，玄參，丹參，或《局方》犀角地黃湯，生地黃飲子，麥門冬散之類主之。熱甚者，宜芩，連，梔，檗，或茜根散，抽薪飲，加減一陰煎；若兼頭痛，口渴者，宜玉女煎，白虎湯之類主之。或陽明熱極，下不通而火壅於上者，宜《拔萃》犀角地黃湯之類，通其下而上自愈。

3。血之由外感者，多在太陽經。觀仲景曰：傷寒脈浮緊，不發汗，因致？者，麻黃湯主之。曰傷寒不大便，其小便清者，知不在裏仍在表也，當須發汗。若頭痛者必？，宜桂枝湯。成無己曰：傷寒？者，為邪氣不得發散，壅盛於經，逼迫於血，因致？也。麻黃湯，桂枝湯治？者，非治？也，即是發散經中邪氣耳。按此論治，則凡傷寒因？而邪得解者。即所以代汗也，不必治之。若雖見？而脈仍浮緊，熱仍不退，是必？有未透而表邪之猶未解耳，故仍宜麻黃桂枝等湯。然此二湯乃仲景正傷寒之治法，倘病由溫熱而有未宜於此者。則但於傷寒門擇散劑之宜者用之，或於余新方中諸柴胡飲隨宜用之，自無不可。

4。血雖多由火，而惟於陰虛者為尤多，正以勞損傷陰，則水不制火，最能動衝任陰分之血。但察其脈之滑實有力，及素無傷損者，當作火治如前。若脈來洪大無力，或弦，或芤，或細數無神，而素多酒色內傷者，此皆陰虛之證，當專以補陰為主。若有微火者，自當兼而清之，以治其標。若雖見虛熱，而無真確陽證，則但當以甘平之劑溫養真陰，務令陰氣完固，乃可拔本塞源，永無後患，如一陰煎，三陰煎，左歸飲，六味地黃湯之類，皆必用之劑。如兼氣虛者，則五福飲，五陰煎之屬，皆當隨宜用之。

5。止法：凡？血甚多不能止者，用蒜一頭，搗如泥，作餅如錢大，厚一分許，貼腳心。左？貼右，右？貼左，兩孔俱出者，左右俱貼，即止。又止？歌因九四，止？方因九三，鼻？蒸法因九五，黑神散和二一一俱可擇用。？

血新按血有格陽證者，以陰虧於下，而陽浮於上，但察其六脈細微，全無熱邆，或脈見浮虛豁大，上熱下寒而血？不止，皆其證也，治宜益火之源。古有八味地黃湯，乃其對證之劑，余復有鎮陰煎之製，其效尤捷。蓋此證不惟內傷者有之，即傷寒者亦有之，然必其素多斲喪，損及真陰者，乃見此證。余嘗治一多慾少年，以傷寒七日之後，忽爾鼻？，以為將解之兆，及自辰至申，所？者一斗餘，鼻息脈息俱已將脫，身冷如冰，目視俱直，而猶涓涓不絕，呼吸垂危。其父母號呼求救，余急投鎮陰煎一劑，？乃止，身乃溫，次加調理而愈。自後凡治此證，無不響應，亦神矣哉。

齒？舌血論治共五條

1。血從齒縫牙齦中出者，名為齒？，此手足陽明二經及足少陰腎家之病。蓋手陽明入下齒中，足陽明入上齒中，又腎主骨，齒者骨之所終也。此雖皆能為齒病，然血出於經，則惟陽明為最。故凡陽明火盛，則為口臭，為牙根腐爛腫痛，或血出如涌而齒不動搖。必其人素好肥甘辛熱之物，或善飲胃強者，多有陽明實熱之證，宜內服抽薪飲，清胃散等劑，外以冰玉散敷之。

2。陽明實熱之甚，大便閉結不通，而齒？不止者，宜調胃承氣湯下之。

3。腎水不足，口不臭，牙不痛，但齒搖不堅，或微痛不甚，而牙縫時多出血者，此腎陰不固，虛火偶動而然，但宜壯腎，以六味地黃丸，左歸丸之類主之。或其陽虛於下而虛火上浮者，宜八味丸，小安腎丸之類主之。

4。陰虛有火而病為齒？者，其證或多燥渴，或見消瘦，或神氣困倦，或小水短澀而熱，或六脈浮大而豁，此雖陽明有餘，而亦少陰不足，宜玉女煎主之。凡屬陰虛有火者，則惟此煎為最妙，然必大便多實者，乃可用之。若大便滑泄，或脈細惡寒，下元無火等證，則亦有格陽而然者，當以前吐血條中格陽法治之。

5。舌上無故出血如縷者，以心脾腎之脈皆及於舌，若此諸經有火，則皆能令舌出血。用蒲黃炒焦為末敷之，或炒槐花為末摻之，或冰玉散敷之亦可。若火之甚者，仍須用湯飲等劑，以清三陰之火。

咯唾痰涎血論治共三條

1。咯血唾血，古皆云出於腎，痰涎之血，云出於于脾，此亦未必然也。凡咯血者，於喉中微咯即出，非若欬血，嗽血之費力而甚也。大都欬嗽而出者出於臟，出於臟者其來遠；一咯而出者出於喉，出於喉者其來近。其來遠者，內傷已甚，其來近者，不過在經絡之間，所以凡見咯血，唾血及痰涎中帶血者，多無欬嗽發熱，氣喘骨蒸等證，此其輕重為可知矣。治此之法，凡因火者，亦不過微清脾肺之火；或因勞倦而致者，但為養營補陰，則自無不愈。

2。勞損之漸者，必初因酒色勞傷過度，以致痰中或見血絲，此則本於肝脾腎經。當於未欬未嗽之先，速為調理，宜生地，熟地，天冬，麥冬，棗仁，茯神，茜根，貝母，甘草之屬主之。或有火者，宜加黃檗，知母，仍須加意謹慎，庶無後患，否則必漸甚也。

3。清晨初起時，每於痰中有淡紫凝血，或塊或片，常見數口者，此多以操心動火，或多思鬱，或由過飲，但無欬嗽發熱等證，即不足慮，此不過致動絡血而然，惟天王補心丹，或二陰煎之類最所宜也。

咯血述古薛立齋曰：若脾經氣滯而痰中有血者，宜加味歸脾湯。若肝經血熱而痰中有血，宜加味逍遙散。若肝腎陰虛而痰中有血，宜六味地黃丸，若過服寒涼而唾痰有血者，宜四君子類。

溺血論治共五條

1。凡溺血證，其所出之由有三，蓋從溺孔出者二，從精孔出者一也。

2。溺孔之血，其來近者，出自膀胱。其證溺時必孔道澀痛，小水紅赤不利，此多以酒色慾念致動下焦之火而然。常見相火妄動，逆而不通者，微則淋濁，甚則見血。經曰：胞移熱於膀胱，則癃而溺血，即此證也。治宜清利膀胱之火，以生地，芍藥，牛膝，山梔，黃檗，知母，龍膽草，瞿麥，木通，澤瀉等劑，或七正散，大分清飲，五淋散之屬，皆所宜也。

3。溺孔之血，其來遠者，出自小腸。其證則溺孔不痛而血隨溺出，或痛隱於臍腹，或熱見於臟腑。蓋小腸與心為表裏，此丙火氣化之源，清濁所由以分也。故無論焦心勞力，或厚味酒漿，而上中二焦五志口腹之火，凡從清道以降者，必皆由小腸以達膀胱也。治須隨證察因，以清臟腑致火之源，宜於寒陣中擇方用之。

4。精道之血，必自精宮血海而出於命門。蓋腎者主水，受五臟六腑之精而藏之，故凡勞傷五臟，或五志之火致令衝任動血者，多從精道而出。然何以辨之？但病在小腸者，必從溺出；病在命門者，必從精出，凡於小腹下精泄處覺有痠痛而出者，即是命門之病，而治之之法亦與水道者不同。蓋水道之血宜利，精道之血不宜利；澀痛不通者亦宜利，血滑不痛者不宜利也。若果三焦火盛者，惟宜清火涼血為主，以生地，芍藥，丹皮，地骨，茜根，梔子，槐花及芩，連，知，檗之類主之，或約陰丸，約營煎俱可用。

若腎陰不足而精血不固者，宜養陰養血為主，以左歸飲，或人參固本丸之類主之。若腎虛不禁，或病久精血滑泄者，宜固澀為主，以秘元煎，苓朮菟絲丸，金櫻膏，玉鎖丹，金鎖思仙丹之類主之，或續斷烏梅之屬，亦所宜用。若心氣不定，精神外馳，以致水火相殘，精血失守者，宜養心安神為主，以人參丸，天王補心丹，王荊公妙香散之類主之。若脾肺氣虛下陷，不能攝血而下者，宜歸脾湯，人參養營湯，補中益氣湯，舉元煎之類主之。

5。血從精道出者，是即血淋之屬，多因房勞以致陰虛火動，營血妄行而然。凡血出命門而澀痛者為血淋，不痛者為溺血，好色者必屬虛也。

便血論治共十條

1。便血之與腸澼，本非同類。蓋便血者，大便多實而血自下也；腸澼者，因瀉利而見膿血，即痢疾也。觀《內經》曰：食飲不節，起居不時者，陰受之。陰受之則入五臟，入五臟則？滿閉塞，下為飧泄。久為腸澼。此可見腸澼之因飧泄，自與便血不同，而治亦有異。且便血有夙疾，而腸澼惟新邪，尤為易辨。今諸書以此類言者，皆誤也。茲列便血證治於此，而腸澼之義則在痢疾門。故凡臨此證者，必須詳察大便之燥泄何如，庶不致疑似誤認之謬。然多酒之人，必多溏泄，亦多便血，是又不可因泄而作腸澼也。

2。大便下血，多由腸胃之火，蓋大腸小腸皆屬於胃也。但血在便前者，其來近，近者，或在廣腸，或在肛門；血在便後者，其來遠，遠者，或在小腸，或在於胃。雖血之妄行，由火者多，然未必盡由於火也。故於火證之外，則有脾胃陽虛而不能統血者，有氣陷而血亦陷者，有病久滑泄而血因以動者，有風邪結於陰分而為便血者。大都有火者多因血熱，無火者多因虛滑，故治血者，但當知虛實之要。

3。下血因火者，宜清熱為主，惟約營煎最佳，次以地榆散，槐花散，黃連丸，槐角丸之類主之。若熱在脾胃小腸之間，而火之甚者，宜抽薪飲，黃連解毒湯之類主之。若素以腸臟多火，而遠年近日臟毒下血久不能愈者，宜臟連丸，豬臟丸主之。若大腸風熱而血不止者，宜防風黃芩丸主之。

4。酒毒濕熱結畜大腸下血者，宜約營煎，聚金丸，或槐角丸之類主之。若但以寒濕而無火下血者，宜二朮煎，或四君子湯主之，或葛花解醒湯亦佳。

5。脾胃氣虛而大便下血者，其血不甚鮮紅，或紫色，或黑色，此陽敗而然，故多無熱證，而或見惡心嘔吐。蓋脾統血，脾氣虛則不能收攝，脾化血，脾氣虛則不能運化，是皆血無所主，因而脫陷妄行，速宜溫補脾胃，以壽脾煎，理中湯，養中煎，歸脾湯，或十全大補湯之類主之。

6。氣陷不舉而血不止者，宜補中益氣湯，或壽脾煎，歸脾湯主之。

若微陷而兼火者，宜東垣加減四物湯主之。若氣大虛而大陷者，宜舉元煎主之。

7。血滑不止者，或因病久而滑，或因年衰而滑，或因氣虛而滑，或因誤用攻擊，以致氣陷而滑。凡動血之初，多由於火，及火邪既衰而仍有不能止者，非虛即滑也。凡此之類，皆當以固澀為主，宜勝金丸，香梅丸之類主之。然血滑不止者，多由氣虛，宜以人參湯送之尤妙。或以補中益氣湯，歸脾湯，舉元煎，理中湯加烏梅，文蛤，五味子之類主之。若滑甚不能止者，惟玉關丸最佳。

8。結陰便血者，以風寒之邪結於陰分而然，此非傷寒之比，蓋邪在五臟留而不去，是謂之結陰。邪內結不得外行，則病歸血分，故為便血。經曰：結陰者，便血一升，再結二升，三結三升，正此之謂。此宜外灸中脘，氣海，三里以散風邪，內以平胃地榆湯溫散之劑主之。

9。怒氣傷肝，血因氣逆而下者，宜化肝煎，枳殼湯之類主之。若逆氣散而微有火者，宜黃芩芍藥湯主之。若肝邪乘胃，以致脾虛失血者，自無煩熱氣逆等證，宜從前脾胃氣虛證治，不得平肝以再傷脾氣也。

10。凡因勞倦，七情，內傷不足，而致大便動血者，非傷心脾，即傷肝腎。此其中氣受傷，故有為嘔惡痞滿者，有為疼痛泄瀉者；有為寒熱往來，飲食不進者。時醫不能察本，但見此證，非云氣滯，即云痰火，而肆用寒涼，妄加攻擊，傷而又傷，必致延綿日困。及其既甚，則多有大便下紫黑敗血者，此胃氣大損，脾元脫竭，血無所統，故注泄下行，陽敗於陰，故色為灰黑，此危劇證也，即速用回陽等劑猶恐不及，而若輩猶云：飲既見血，安可再用溫藥，必致其斃。吁！受害者殊為可憫，害人者殊為可恨。

便血述古徐東皋曰：凡下血之人，用涼藥多而不愈者，必須加辛味。用辛味而不愈，可用溫劑兼升提藥，須酒浸，酒炒始效。凡久而虛者，當行溫散，如四物加升麻，炮乾薑之屬是也。

血證論列方一陰煎新補八。三陰煎新補十一。四陰煎新補十二。五陰煎新補十三。麥門冬湯寒四四。右歸飲新補三。左歸丸新補四。大分清飲新寒五。生脈散補五六。人參湯補三四。天門冬丸和二一三。壽脾煎新熱十六。四物湯補八。加味歸脾湯補三三。八味丸補一二一。舉元煎新補十七。人參養營湯補二一。二陰煎新補十一。大補元煎新補一。四君子湯補一。五福飲新補六。左歸飲新補二。麥門冬散補七七。右歸丸新補五。小營煎新補十五。枇杷葉散和二百六。人參丸補百五。養中煎新熱四。

小安腎丸熱一六七。歸脾湯補三二。六味丸百二十。十全大補湯補二十。鎮陰煎新熱十三。理中湯熱一。理陰煎新熱三。白虎湯寒二。人參白虎湯寒三。化肝煎新寒十。加減一陰煎新補九。約陰丸新寒十八。冰玉散新因四六。抽薪飲新寒三。人參固本丸補百六。五淋散寒百十七。涼膈散攻十九。生地黃飲子寒八四。清胃飲寒五六。清胃散寒五四。苓朮菟絲丸新固五。玉鎖丹固二一。金鎖思仙丹固十九。香梅丸固五八。地榆散寒九五。黃芩芍藥湯寒百九。加減四物湯寒九九。玉女煎新寒十二。約營煎新寒二十。秘元煎新固一。貝母丸新和十八。清化飲新因十三。天王補心丹補百八。徒薪飲新寒四。七正散寒百十六。補中益氣湯補三十。三黃丸攻六八。茜根散寒八五。加味逍遙散補九三。二朮煎新和十二。

玉關丸新固八。金櫻膏補百一。枳殼湯寒百。王荊公妙柏散固十六。槐花散寒九七。聚金丸寒一七七。槐角丸寒一七五。勝金丸固五九。防風黃芩丸婦一二三。豬臟丸寒一八一。麻黃湯散一。黃連解毒湯寒一。甘草乾薑湯熱五四。調胃承氣湯攻三。《局方》犀角地黃湯寒七九。平胃地榆湯和二一六。臟連丸寒一七八。黃連丸寒百八十。竹葉石膏湯寒五。桂枝湯散九。木香理中湯熱四。葛花解酲湯和一二四。桃仁承氣湯攻五。《拔萃》犀角地黃湯寒八一。

論外備用方黃耆湯補六七久嗽血。麥門冬飲子補七三吐？。醍醐膏補六六欬血。地黃散補七十？血。五味黃耆散補六八嗽血。團參丸補百七氣虛吐血。側柏散和二百四血湧不止。龍腦雞蘇丸和三七二虛火吐？。地黃煎和二百五內傷吐血。柔脾湯補七一虛熱吐？。胃風湯補九五濕毒下血。麥門冬飲子補七二久吐不愈。旋神散補七八虛勞吐血。百花膏和一四五嗽血。加味四君子湯補二氣虛不攝。綠雲散和二百十吐血不止。雙荷散和二百三暴吐血。《簡易》黑神散和二一三諸失血。髮灰散和二一四止諸血。

杏仁膏和一四三乾嗽唾血。棕灰散和二一五便血。黃連湯寒百四濕熱下血。小烏沉湯和二一八氣逆便血。小薊飲子寒百二溲血。阿膠丸寒一七六腸風。四味地榆散寒九六熱邪下血。二神散寒八七吐崩下血。溺血方固六六。人參五味子湯外一五三虛勞欬血。當歸丸外百行血利便。寸金散因百十四舌血。阿膠散和二百七唾血。生韭飲和一五一清瘀血。除濕和血湯和二一九便血。地榆丸寒一七四血痢下血。四生丸寒八八血熱吐？。酒蒸黃連丸寒一七九便血。生地黃散寒八三溺血。枳殼散寒百一肝火便血。烏梅丸固六十便血如神。椿皮散固五五腸風。桃花湯外九四逐瘀血。外科槐花散外一六九腸風。劫勞散婦一二四唾紅。

景岳全書卷之三十終

## 卷之三十四天集雜證謨

癲狂痴獃經義宣明五氣篇曰：邪入於陽則狂，邪入於陰則痺。搏陽則癲疾，搏陰則為瘖。

生氣通天論曰：陰不勝其陽，則脈流薄疾，并乃狂。陽不勝其陰，則五臟氣爭，九竅不通。

調經論曰：血并於陰，氣并於陽，故為驚狂。

通天篇曰：太陽之人，多陽而少陰，必謹調之，無脫其陰，而瀉其陽。陽重脫者易狂，陰陽皆脫者，暴死不知人也。

本神篇曰：肝悲哀動中則傷魂，魂傷則狂忘不精。肺喜樂無極則傷魄，魄傷則狂，狂者意不存人。

脈解篇曰：太陽所謂甚則狂癲疾者，陽盡在上而陰氣從下，下虛上實，故狂癲疾也。陽明所謂病至則欲乘高而歌，棄衣而走者，陰陽復爭，而外并於陽，故棄衣而走也。

陽明脈解篇帝曰：足陽明之脈，病甚則棄衣而走，登高而歌，或至不食數日，踰垣上屋，所上之處，皆非其素所能也，病反能者何也？岐伯曰：四肢者，諸陽之本也。陽盛則四肢實，實則能登高也。熱盛於身，故棄衣欲走也。陽盛則使人妄言罵詈，不避親疏而不欲食，故妄走也。

病能論帝曰：有病怒狂者，此病安生？岐伯曰：生於陽也。陽氣者，因暴折而難決，故善怒也，病名曰陽厥。帝曰：何以知之？岐伯曰：陽明者常動，巨陽少陽不動，不動而動大疾，此其候也。帝曰：治之奈何？曰：奪其食即已。夫食入於陰，長氣於陽，故奪其食即已。使之服以生鐵洛為飲，夫生鐵洛者，下氣疾也。

通評虛實論帝曰：癲疾何如？岐伯曰：脈搏大滑，久自已；脈小堅急，死不治。帝曰：癲疾之脈，虛實何如？岐伯曰：虛則可治；實則死。

大奇論曰：心脈滿大，癇瘛筋攣。肝脈小急，癲瘛筋攣。二陰急為癇厥。

邪氣藏府病形篇曰：心脈緩甚為狂笑，微澀為癲疾。肺脈急甚為癲疾。腎脈急甚為骨癲疾。

奇病論曰：帝曰：人生而有病癲疾者，病名曰何？安所得之？岐伯曰：病名為胎病。此得之在母腹中時，其母有所大驚，氣上而不下，精氣并居，故令子發為癲疾也。

寒熱病篇曰：暴攣癇眩，足不任身，取天柱。

癲狂篇曰：癲疾始生，先不樂，頭重痛，視舉目赤，甚作極已而煩心，候之於顏。取手太陽，陽明，太陰，血變而止。癲疾始作，先反僵，因而脊痛，候之足太陽，陽明，太陰，手太陽，血變而止。癲疾始作，而引口啼呼喘悸者，候之手陽明，太陽，左強者攻其右，右強者攻其左，血變而止。治癲疾者，常與之居，察其所當取之處。病至，視之有過者瀉之。置其血於瓠壺之中，至其發時，血獨動矣。不動，灸窮骨二十壯。窮骨者，？骨也。骨癲疾者，顑齒諸腧分肉皆滿，而骨居，汗出煩悗，嘔多沃沫，氣下泄，不治。筋癲疾者，身倦攣急大，刺項大經之大杼脈。嘔多沃沫，氣下泄者，不治。脈癲疾者，暴仆，四肢之脈皆脹而縱。脈滿，盡刺之出血；不滿，灸之挾項太陽，灸帶脈於腰相去三寸，諸分肉本輸。

嘔多沃沫，氣下泄者，不治。癲疾者，疾發如狂者，死不治。以上俱言癲疾。狂始生，先自悲也，喜忘苦怒善恐者，得之憂饑，治之取手太陰，陽明，血變而止，及取足太陰，陽明。狂如生，少臥不饑，自高賢也，自辯智也，自尊貴也，善罵詈，日夜不休，治之取手陽明，太陽，太陰，舌下少陰，視之盛者，皆取之，不盛，釋之也。狂言，驚，善笑，好歌樂，妄行不休者，得之大恐，治之取手陽明，太陽，太陰。狂，目妄見，耳妄聞，善呼者，少氣之所生也，治之取手太陽，太陰，陽明，足太陰，頭兩顑。狂者多食，善見鬼神，善笑而不發於外者，得之有所大害，治之取足太陰，太陽，陽明，後取手太陰，太陽，陽明。狂而新發，未應如此者，先取曲泉左右動脈，及盛者見血，有頃已；不已，以法取之，灸骨？二十壯。以上俱言狂證。

長刺節論曰：病在諸陽脈，且寒且熱，諸分且寒且熱，名曰狂，刺之虛脈，視分盡熱病已止。病初發歲一發，不治，月一發，不治，月四五發，名曰癲病，刺諸分諸脈，其無寒者以鍼調之，病已止。

二十難曰：重陽者狂，重陰者癲。脫陽者見鬼，脫陰者目盲。

五十九難曰：狂癲之病，何以別之？然：狂疾之始發，少臥而不饑，自高賢也，自辯智也，自倨貴也，妄笑，好歌樂，妄行不休是也。癲疾始發，意不樂，僵仆直視，其脈三部俱盛是也。

論證共二條

1。癲狂之病，病本不同。狂病之來，狂妄之漸而經久難已；癲病之至，忽然僵仆而時作時止。狂病常醒，多怒而暴，癲病常昏，多倦而靜，由此觀之，則其陰陽寒熱，自有冰炭之異，故《難經》曰：重陽者狂，重陰者癲，義可知也。後世諸家，有謂癲狂之病，大概是熱，此則未必然也。此其形氣脈氣自亦有據，不可不辨察陰陽，分而治之。

2。癲，即癇也，觀《內經》所言癲證甚詳，而癇則無辨，即此可知。後世有癲癇，風癇，風癲等名，所指不一，則徒滋惑亂，不必然也。又如《別錄》所載五癇，曰馬癇，牛癇，豬癇，羊癇，雞癇者，即今人之謂羊癇，豬癇也，此不過因其聲之相似，遂立此名，可見癲癇無二，而諸家於癲證之外，又有癇證，誠屬牽強，無足憑也。又《千金方》有風癇，驚癇，食癇，及陰癇，陽癇之說，皆所當辨，并列後條。

論治共五條

1。凡狂病多因於火。此或以謀為失志，或以思慮鬱結，屈無所伸，怒無所洩，以致肝膽氣逆，木火合邪，是誠東方實證也。此其邪乘於心，則為神魂不守；邪乘於胃，則為暴橫剛強。故治此者，當以治火為先，而或痰或氣，察其甚而兼治之。

若止因火邪，而無脹閉熱結者，但當清火，宜抽薪飲，黃連解毒湯，三補丸之類主之。若水不制火，而兼心腎微虛者，宜硃砂安神丸，或服蠻煎，二陰煎主之。若陽明火盛者，宜白虎湯，玉泉散之類主之。若心脾受熱，叫罵失常，而微嗛閉結者，宜清心湯，涼膈散，三黃丸，當歸龍薈丸之類主之。

2。若因火致痰者，宜清膈飲，抱龍丸，生鐵落飲主之，甚者宜滾痰丸。若三焦邪實熱甚者，宜大承氣湯下之。若痰飲壅閉，氣道不通者，必須先用吐法，并當清其飲食。此治狂之要也。

3。癲病多由痰氣。凡氣有所逆，痰有所滯，皆能壅閉經絡，格塞心竅，故發則旋暈僵仆，口眼相引，目睛上視，手足搐搦，腰脊強直，食頃乃甦。此其倏病倏已者，正由氣之倏逆倏順也。故治此者，當察痰察氣，因其甚者而先之；至若火之有無，又當審其脈證而兼為之治也。氣滯者，宜排氣飲，大和中飲，四磨飲，或牛黃丸，蘇合丸，《集成》潤下丸之類主之。痰盛者，宜清膈飲，六安煎，二陳湯橘皮半夏湯，或抱龍丸，硃砂滾涎丸之類主之。兼痰兼火者，宜清膈飲，硃砂安神丸，丹溪潤下丸之類主之。痰逆氣滯之甚者，必用吐法，吐後隨證調理之。

4。癲癇證無火者多。若無火邪，不得妄用涼藥，恐傷脾氣，以致變生他證。且復有陰盛陽衰及氣血暴脫，而絕無痰火氣逆等病者，則凡四君，四物，八珍，十全大補等湯，或乾薑，桂，附之類，皆所必用，不得謂癲癇盡屬實邪，而概禁補劑也。若真陰大損，氣不歸根，而時作時止，昏沉難愈者，必用紫河車丸，方可奏效。其有虛中挾實，微兼痰火不清，而病久不愈者，《集驗》龍腦安神丸最得其宜，隨證增減，可為法也。

5。痴獃證，凡平素無痰，而或以鬱結，或以不遂，或以思慮，或以疑貳，或以驚恐，而漸致痴獃，言辭顛倒，舉動不經，或多汗，或善愁，其證則千奇萬怪，無所不至，脈必或弦或數，或大或小，變易不常，此其逆氣在心或肝膽二經，氣有不清而然。但察其形體強壯，飲食不減，別無虛脫等證，則悉宜服蠻煎治之，最穩最妙。然此證有可愈者，有不可愈者，亦在乎胃氣元氣之強弱，待時而復，非可急也。凡此諸證，若以大驚猝恐，一時偶傷心膽，而致失神昏亂者，此當以速扶正氣為主，宜七福飲，或大補元煎主之。

6。小兒無狂證，惟病癲者常有之。凡小兒之病，有從胎氣而得者，有從生後受驚而得者，蓋小兒神氣尚弱，驚則肝膽奪氣而神不守舍，舍空則正氣不能主，而痰邪足以亂之。故凡治小兒之驚癇，必須先審正氣，然後察其病邪，酌宜治之。諸法俱載小兒門，所當詳究。

述古共四條

1。《千金方》云：小兒之癇有三，風癇，驚癇，食癇也。風癇緣衣煖汗出，風因入也。初時先屈指如數，乃作。驚癇起於驚悸，大啼乃作。食癇其先不哺乳，而變熱後發，或先寒後熱者，皆食癇也。又云：病先身熱，掣縱，驚啼叫喚，而後發癇，脈浮者為陽癇，病在六腑外，在肌肉，猶易治也。病先身冷，不驚掣，不啼叫，而病發時脈沉者，為陰癇，病在五臟內，在骨髓，難治也。

2。陳無擇云：夫癲癇病，皆由驚動，使臟氣不平，鬱而生涎，閉塞諸經，厥而乃成。或在母胎中受驚，或幼小感風寒暑濕，或飲食不節，逆於臟氣而成。蓋忤氣得之外，驚恐得之內，飲食屬不內外，三因不同，忤氣則一。愚謂此二家之說，雖若切當，然風寒外感，自有表證，飲食內傷，是有裏證，俱未必亂神。若此而癲癇為病，則忽爾昏厥，此其病則專在心經，以及肝膽二臟，又非風寒飲食所能頓病若此者。且風癇之義，本以木邪所屬為言，亦非外感之謂，即有外感，或有飲食，亦無非因驚因恐相兼為病耳，若以三因并列之，則有未必然也。

3。張子和曰：肝屢謀，膽屢不決，屈無所伸，怒無所洩，肝木膽火隨火隨炎入心，心火熾亢，神不守舍，久逆而成癲狂，一因也。有思慮過多，脾傷失職，心之官亦主思，甚則火熾，心血日涸，脾液不行，痰迷心竅，以致癲狂，二因也。

4。丹溪曰：大法行痰為主，黃連，南星，瓜蔞，半夏，尋火尋痰，分多少而治，無不愈。有熱者，以涼藥清其心。有痰者，必用吐法，吐後用東垣安神丸及平肝之藥，青黛，柴胡，川芎之類。

簡易方一方，治狂邪觸發無時，披頭大叫，但欲殺人，不避水火者，用苦參為末，蜜丸桐子大，每服五，七十丸，白滾湯或清茶送下。

灸法間使五壯，人中用小炷灸之，骨？二十壯。兩手足大拇指，以二指并縛一處，灸爪甲角七壯。須於甲肉之半，令其四處著火。

癲狂論列方抽薪飲新寒三。四君子湯補一。清膈煎新寒九。排氣飲新和六。大和中飲新和七。白虎湯寒二。清心湯寒三四。大補元煎新補一。六安煎新和二。抱龍丸小八五。滾痰丸攻七七。二陳湯和一。十全大補湯補二十。牛黃丸和三六五。八珍湯補十九。硃砂安神丸寒一四二。玉泉散新寒十五。二陰煎新補十。橘皮半夏湯和十三。四磨飲和五二。服蠻煎新寒十九。《集成》潤下丸和百十七。大承氣湯攻一。《集驗》龍腦安神丸和一四七。紫河車丸小百七。三黃丸攻六八。蘇合丸和三七一。

當歸龍薈丸寒一六七。四物湯補八。七福飲新補七。硃砂滾涎丸攻七八。涼膈散攻十九。三補丸寒一六二。丹溪潤下丸和百十六。吐法新攻一。生鐵落飲寒七七。黃連解毒湯寒一。

論外備用方正心湯補八一心虛生熱。辰砂妙香散固十五。寧志丸和三百六十心風養神。歸神丸和三五九神不守舍。寧心丸補百十四養心神。抱膽丸和三五七驚氣結。人參琥珀丸和三六一養心安神。神應丹和三六三鎮驚痰。五癇神應丸和三四六風痰。辰砂丸和三五八痰氣結。五生丸熱九六寒痰。牛黃清心丸攻三五實熱。《秘方》半夏丸和三六二風痰。琥珀壽星丸和百十三痰癇。犀角丸攻九一風痰。

癃閉經義靈蘭秘典論曰：小腸者，受盛之官，化物出焉。三焦者，決瀆之官，水道出焉。膀胱者，州都之官，津液藏焉，氣化則能出矣。

宣明五氣篇曰：膀胱不利為癃，不約為遺溺。

生氣通天論曰：陽不勝其陰，則五臟氣爭，九竅不通。

口問篇曰：中氣不足，溲便為之變。

本輸篇曰：三焦者，足少陰太陽之所將，太陽之別也，并太陽之正，入絡膀胱，約下焦，實則閉癃，虛則遺溺。

奇病論曰：有癃者，一日數十溲，此不足也。詳死生門八。

玉機真藏論帝曰：夫子言脾為孤臟，中央土以灌四傍，其太過與不及，其病皆何如？岐伯曰：太過則令人四肢不舉，其不及則令人九竅不通，名曰重強。

氣厥論曰：胞移熱於膀胱則癃溺血；膀胱移熱於小腸，膈腸不便，上為口糜。

經脈篇曰：肝所生病者，遺溺閉癃。足少陰之別，實則閉癃。

骨空論曰：督脈為病，癃痔遺溺。

厥論曰：厥陰之厥，則少腹腫痛，腹脹涇溲不利，好臥屈膝，陰縮腫，胻內熱。

邪氣藏府病形篇曰：腎脈微急為沉厥奔豚，足不收，不得前後。

痺論曰：腸痺者，數飲而出不得，中氣喘爭，時發飧泄。胞痺者，少腹膀胱按之內痛，若沃以湯，澀於小便，上為清涕。

經脈篇曰：足少陰之別，名曰大鍾，實則閉癃，虛則腰痛。

陰陽類論曰：二陰一陽，病出於腎，陰氣客游於心，脘下空竅，堤閉塞不通，四肢別離。

至真要大論曰：太陽之勝，隱曲不利，互引陰股。歲太陰在泉，少腹痛腫，不得小便。

五常政大論曰：涸流之紀，其病癃閉，邪傷腎也。

六元正紀大論曰：陽明司天之政，民病癃閉。

標本病傳曰：大小不利者，治其標。

熱病篇曰：癃，取之陰蹻及三毛上及血絡出血。

終始篇曰：內閉不得溲，刺足少陰，太陽與？上以長鍼。

論證共三條

1。小水不通，是為癃閉，此最危最急證也。水道不通，則上侵脾胃而為脹，外侵肌肉而為腫，泛及中焦則為嘔，再及上焦則為喘，數日不通則奔迫難堪，必致危殆。今人一見此證，但知利水，或用田螺罨臍之法，而不辨其所致之本，無怪其多不治也。

2。凡癃閉之證，其因有四，最當辨其虛實。有因火邪結聚小腸膀胱者，此以水泉乾涸，而氣門熱閉不通也。有因熱居肝腎者，則或以敗精，或以槁血，阻塞水道而不通也；若此者，本非無水之證，不過壅閉而然，病因有餘，可清可利，或用法以通之，是皆癃閉之輕證也。

惟是氣閉之證，則尤為危候。然氣閉之義有二焉：有氣實而閉者，有氣虛而閉者。夫膀胱為藏水之腑，而水之入也，由氣以化水，故有氣斯有水；水之出也，由水以達氣，故有水始有溺。經曰：氣化則能出矣。蓋有化而入，而後有化而出；無化而出，必其無化而入，是以其入其出，皆由氣化，此即本經氣化之義，非單以出者言氣化也。然則水中有氣，氣即水；也氣中有水，水即氣也。今凡病氣虛而閉者，必以真陽下竭，元海無根，水火不交，陰陽否隔，所以氣自氣，而氣不化水，水自水，而水蓄不行。氣不化水，則水腑枯竭者有之；水蓄不行，則浸漬腐敗者有之。氣既不能化，而欲強為通利，果能行乎？

陰中已無陽，而再用苦寒之劑，能無甚乎？理本甚明，何知之者之不多見也？至若氣實而閉者，不過肝強氣逆，移礙膀胱，或破其氣，或通其滯，或提其陷，而壅者自無不去。此治實者無難，而治虛者必得其化，為不易也，故凡臨此證，不可不詳辨其虛實。

3。仲景曰：在尺為關，在寸為格，關則不得小便，格則吐逆。此誤認關格之義也，詳見關格門。

論治共七條

1。火在下焦，而膀胱熱閉不通者，必有火證火脈，及溺管疼痛等證，宜大分清飲，抽薪飲，益元散，玉泉散，及綠豆飲之類以利之。若肝腎實火不清，或遺濁，或見血者，大都清去其火，水必自通，前法俱可通用。

2。氣閉證，當分虛實寒熱而治之。凡氣實者，氣結於小腸膀胱之間而壅閉不通，多屬肝強氣逆之證，惟暴怒鬱結者多有之，宜以破氣行氣為主，如香附，枳殼，烏藥，沉香，茴香之屬，兼四苓散而用之。若氣陷於下，藥力不能驟及者，當即以此藥多服，探吐以提其氣，使氣升則水自降也。有痰氣逆滯不通者，即以二陳湯，六安煎之類探吐之。有熱閉氣逆者，即以大分清飲探吐之。有氣實血虛而閉者，用四物湯探吐之。凡氣實等證，無如吐之妙者，譬之滴水之器，閉其上竅，則下竅不通，開其上竅，則下竅必利。蓋有升則有降，無升則無降，此理勢之使然也。凡氣虛而小便閉者，必以素多斲喪，或年衰氣竭者，方有此證，正以氣有不化，最為危候，不易治也。

然凡病此者，必其有漸，但覺小便短少，或便時費力，便當留心速治，若待其劇，恐無及也。但治此者，亦當辨其臟氣之寒熱。若素無內熱之氣者，是必陽虛無疑也。或病未至甚，須常用左歸，右歸，六味，八味等湯丸，或壯水以分清，或益火以化氣，隨宜用之，自可漸杜其原。若病已至甚，則必用八味丸料，或加減《金匱》腎氣湯大劑煎服，庶可挽回。或疑桂附辛熱不敢輕用，豈知下元陽氣虧甚，得寒則凝，得熱則行，舍此二者，更有何物可以直達膀胱而使水因氣化也？若氣虛下陷，升降不利者，宜補中益氣湯主之，或即用此湯探吐之，最妙。若素稟陽臟內熱，不堪溫補，而小便閉絕者，此必真陰敗絕，無陰則陽無以化，水虧證也，治宜補陰抑陽，以化陰煎之類主之。或偏於陽亢而水不制火者，如東垣之用滋腎丸亦可，但此即火證之屬耳。

3。大小便俱不通者，必先通其大便，則小便自通矣，宜八正散之類主之。

4。久服桂附之屬，以致水虧陽亢，而小便不通者，宜解毒壯水，以化陰煎之類主之。甚者，以黃連解毒湯加分利滋陰等藥亦可，然尤惟綠豆飲為解毒之神劑。其有因久服陽藥，作用過多，火本不盛，單由水虧者，非六味地黃湯大劑滋之不可也。

5。服分利既多，而小水愈不通者，此必下竭之證。察其水虧者，必須大補真陰；火虛者，必須峻補陽氣，氣達水行，其便自調。不可見其假實，恣意疏通，此與榨乾汁，泲枯油者何異？致今竭者愈竭，鮮不危矣。　　 6。膀胱無水等證，有因泄瀉，水歸大腸而小水不通者，此當但治泄瀉，泄瀉止而水自利也。有因大汗多汗，氣從汗泄而小水不利者，此當調治營衛，表氣收而小便自利也。有虛勞亡血傷精，水隨液去，五內枯燥而小水不利者，此當調補真陰，血氣漸充而小水漸利也。凡此數者，皆膀胱無水枯涸之證，水泉既涸，故不可再加分利；內惟泄瀉證亦有可分利者，然亦不過十之三耳。諸如此者，當於各門詳察治之，皆非有水不通而為癃閉之類也。

7。懷妊之婦，每有小便不通者，此以胎氣下陷，溺孔被壓而然，多以氣虛不能舉胎所致，宜八珍湯，補中益氣湯之類主之。若臨盆之際，胎壓膀胱而小便不通者，宜以手指托起其胎，則小水自出。

通閉方法

1。凡治小水閉塞不通，危急之甚，諸藥不效者，速尋白菊花根搗爛，用生白酒衝和，取酒汁溫而飲之，神效。按此方或白花者一時難得，即不拘何色，但以家菊根代之，亦必無不效。

2。一法治膀胱有溺，或因氣閉，或因結滯阻塞，不能通達，諸藥不效，危困將死者，用豬溲胞一個，穿一底竅，兩頭俱用鵝翎筒穿透，以線扎定，并縛住下口根下出氣者一頭，乃將溲胞吹滿，縛住上竅，卻將鵝翎尖插入馬口，解去根下所縛，手捻其胞，使氣從尿管透入膀胱，氣透則塞開，塞開則小水自出，大妙法也。

3。通塞法：凡敗精乾血，或溺孔結垢，阻塞水道，小便脹急不能出者，令病人仰臥，亦用鵝翎筒插入馬口，乃以水銀一二錢徐徐灌入，以手逐段輕輕導之，則諸塞皆通；路通而水自出，水出則水銀亦從而噴出，毫無傷礙，亦最妙法也。

4。薰洗通便法：凡偶有氣閉，小水不通，脹急危困之極者，速用皂角，？頭，王不留行各數兩，煎湯一盆，令病者坐浸其中，薰洗小腹下體，久之熱氣內達，壅塞自開，便即通矣。若係婦人，亦可用？數莖塞陰戶中，外加薰洗，其通尤速。

述古共三條

1。易老云：寒在胞中，遏塞不入，熱在下焦，填塞不便，須用感北方寒水之化，氣味俱陰之藥，以除其熱，泄其閉塞。

2。東垣治一人，病小便不利，目睛突出，腹脹如鼓，膝已上堅硬，皮膚欲裂，飲食不下，服甘淡滲利之藥皆不效。予曰：疾急矣，非精思不能處。思至半夜，曰，吾得之矣！經曰膀胱者，津液之腑，必氣化而能出焉。多服滲利之藥而痛益甚，是氣不化也。啟玄子云：無陽則陰無以主，無陰則陽無以化。甘淡氣薄者皆陽藥，獨陽無陰，欲化得乎？遂以滋腎丸群陰之劑投之，再服愈。

3。丹溪曰：小便不通，有氣虛，有血虛，有實熱，有痰，有濕，有氣結下焦。血氣乾者死。

癃閉論列方抽薪飲新寒三。八正散寒百十五。玉泉散新寒十五。化陰煎新寒七。二陳湯和一。八味湯補一二一。左歸飲新補二。黃連解毒湯寒一。四物湯補八。綠豆飲新寒十四。

四苓散和一八七。益元散寒百十二。大分清飲新寒五。滋腎丸寒一六三。六味湯補百二十。補中益氣湯補三十。右歸飲新補三。六安煎新和二。《金匱》腎氣湯補一二四。八味丸補一二一。

論外備用方地髓湯和三四五閉痛。疏鑿飲和五三水閉。人參固本丸補百六陰虛。白湯和三百五十氣閉欲死。導赤散寒一二二。導水茯苓湯和六二閉而腫。清肺飲子寒四十氣分熱。葵子湯寒一二四膀胱熱。《直指》黃芩湯寒百七心肺熱。獨蒜通便方因二八九。十全大補湯補二十。加味龍膽瀉肝湯寒六四。加味通心飲寒三三疝閉。大連翹飲寒七八風熱。五苓散和一八二。萬全木通湯和三四九利便。七正散寒百十六火閉。？熨法因二九一。黃芩清肺飲寒三八氣熱。赤茯苓湯寒一二三膀胱熱。豬苓湯和一八八傷寒下後小水不通。龍膽瀉肝湯寒六三肝火。三味牛膝湯寒一二六莖痛閉。加味逍遙散補九三虛熱。《良方》龍膽瀉肝湯寒六二。小便不通方因二百九十。

秘結經義金匱真言論曰：北方黑色，入通於腎，開竅於二陰。

氣厥論曰：膀胱移熱於小腸，膈腸不便。

脈解篇曰：太陰所謂病脹者，得後與氣，則快然如衰也。

邪氣藏府病形篇曰：腎脈微急，為不得前後。小腸病者，小腹痛，腰脊控睪而痛，時窘之後。

五常政大論曰：涸流之紀，其病痿厥堅下。其病癃閉，邪傷腎也。

六元政紀大論曰：不遠熱則熱至，淋閟之病生矣。太陽所至為流泄禁止。燥勝則乾。

至真要大論曰：太陰司天，病陰痺，大便難，陰氣不用，病本於腎。太陽之勝，隱曲不利，互引陰股。少陰之復，隔腸不便。

宣明五氣篇曰：腎惡燥。

藏氣法時論曰：腎苦燥，急食辛以潤之，開腠理，致津液通氣也。

雜病篇曰：厥氣走喉而不能言，手足清，大便不利，取足少陰。

論證共二條

1。秘結一證，在古方書有虛秘，風秘，氣秘，熱秘，寒秘，濕秘等說，而東垣又有熱燥，風燥，陽結，陰結之說，此其立名太煩，又無確據，不得其要，而徒滋疑惑，不無為臨證之害也。不知此證之當辨者惟二，則曰陰結，陽結而盡之矣。蓋陽結者，邪有餘，宜攻宜瀉者也；陰結者，正不足，宜補宜滋者也，知斯二者，即知秘結之綱領矣。若或疑余之說，而欲必究其詳，則凡云風秘者，蓋風未必秘，但風勝則燥，而燥必由火，熱則生風，即陽結也，豈謂因風而宜散乎？

有云氣秘者，蓋氣有虛實，氣實者陽有餘，陽結也；氣虛者陽不足，陰結也，豈謂氣結而盡宜破散乎？至若熱秘，寒秘，亦不過陰陽之別名耳。再若濕秘之說，則濕豈能秘，但濕之不化，由氣之不行耳，氣之不行，即虛秘也，亦陰結也。總之，有火者便是陽結，無火者便是陰結，以此辨之，豈不了然？余故曰：凡斯二者，即秘結之綱領也。

2。秘結之由，除陽明熱結之外，則悉由乎腎。蓋腎主二陰而司開闔，故大小便不禁者，其責在腎，然則不通者，獨非腎乎？故腎熱者宜涼而滋之，腎寒者宜溫而滋之，腎虛者宜補而滋之，腎乾燥者宜潤而滋之。經曰：腎苦燥，急食辛以潤之，開腠理，致津液氣也，正此之謂。

論治共七條

1。陽結證，必因邪火有餘，以致津液乾燥。此或以飲食之火起於脾，或以酒色之火熾於腎，或以時令之火蓄於臟，凡因暴病，或以年壯氣實之人，方有此證。然必有火證火脈，內外相符者，方是陽結。治此者，又當察其微甚。邪結甚者，非攻不可，宜諸承氣湯，神祐丸，百順丸之類主之。邪結微者，宜清涼飲子，《元戎》四物湯，或黃龍湯，玉燭散之類主之。火盛不解者，宜涼膈散，大黃硝石湯，八正散，大分清飲，大金花丸之類主之。火盛水虧，陰虛而燥者，宜丹溪補陰丸，人參固本丸，或六味地黃加黃檗，知母，麻仁之類主之。

2。陰結證，但察其既無火證，又無火脈，或其人喜熱惡冷，則非陽證可知。然既無邪，何以便結不通？蓋此證有二，則一以陽虛，一以陰虛也。凡下焦陽虛，則陽氣不行，陽氣不行，則不能傳送而陰凝於下，此陽虛而陰結也。下焦陰虛，則精血枯燥，精血枯燥，則津液不到而腸臟乾槁，此陰虛而陰結也。

故治陽虛而陰結者，但益其火，則陰凝自化，宜右歸飲，大補元煎，大營煎之類主之，或以人參，當歸數錢煎湯，送右歸，八味等丸俱妙。治陰虛而陰結者，但壯其水，則涇渭自通，宜左歸飲，左歸丸，當歸地黃飲，五福飲，六味地黃丸之類主之。二者欲其速行，宜於前法中各加肉蓯蓉二三錢，以酒洗去鹹，同煎服之，其效尤速。然此等證候，其來有漸，但初覺時，便當加意調理，自無不愈。若待氣血俱敗，則最難為力，而徒歸罪於藥之不效，亦何其不智也。以上陰結一證，雖氣血之分自當如此，然血虛者，亦必氣有不行；氣虛者，豈曰血本無恙？

大都虛而兼熱者，當責其血分；虛而兼寒者，當責其氣分，此要法也。第今之世人，但知有熱秘，而不知有冷秘，所以《局方》有半硫丸，海藏有已寒丸之類，皆治此之良劑，所當察也。若欲兼溫兼補，似不若八味地黃丸及理陰煎之屬為更妙。

3。大便本無結燥，但連日或旬日欲解不解，或解止些須而不能通暢，及其既解，則仍無乾硬，凡此數者，皆非火證，總由七情，勞倦，色慾，以致陽氣內虧不能化行，亦陰結之屬也。此當詳察脾腎，辨而治之。病在脾者宜治中焦，以理中湯，溫胃飲，五君子煎，歸脾湯，補中益氣湯之類主之；病在腎者宜治下焦，以右歸飲，大補元煎，八味地黃湯之類主之。

4。老人便結，大都皆屬血燥。蓋人年四十而陰氣自半，則陰虛之漸也，此外則愈老愈衰，精血日耗，故多有乾結之證。治此之法無他，惟虛者補之，燥者潤之而盡之矣。然亦當辨其虛實微甚，及有火無火，因其人而調理之可也。凡潤燥等劑，如導滯通幽湯，蓯蓉潤腸丸，搜風順氣丸，東垣潤腸丸，《衛生》潤腸丸，《元戎》四物湯，三仁丸，百順丸之類，皆可選用。又豕膏為潤燥之神劑，最當隨宜用之。其有大虛大熱者，宜用前陰陽結治法。許學士治年老虛人便秘，只用火麻仁，蘇子仁各半，研取汁服之，更煮粥食之，不必服藥而秘愈。

5。便閉有不得不通者，凡傷寒雜證等病，但屬陽明實熱可攻之類，皆宜以熱結治法，通而去之。若察其元氣已虛，既不可瀉，而下焦脹閉又通不宜緩者，但用濟川煎主 8 之，則無有不達。

6。元氣薄弱之人，凡患傷寒雜證病氣不足等病，而有大便不行者，但察其胸腹下焦，若絕無脹實痞塞，急墜欲解等患，此其中本無實邪，即雖十日二十日不解，亦自無妨，切不可因其不便，強為疏導。蓋其胃口未開，食飲未進，則全賴中氣以為捍禦之本，但俟邪氣漸退，胃氣漸和，則自然通達，無足慮也。若腸臟本無滯礙，而強為通利以泄胃氣，遂至主不勝客者有之，邪因而陷者亦有之，此其害受於冥冥之中，而人多不知也，識之！慎之！

7。秘結證，凡屬老人，虛人，陰臟人，及產後，病後，多汗後，或小水過多，或亡血，失血，大吐，大瀉之後，多有病為燥結者，蓋此非氣血之虧，即津液之耗。凡此之類，皆須詳察虛實，不可輕用芒硝，大黃，巴豆，牽牛，芫花，大戟等藥，及承氣，神芎等劑，雖今日暫得通快，而重虛其虛，以致根本日竭，則明日之結必將更甚，愈無可用之藥矣。況虛弱之輩，幸得後門堅固，最是壽徵，雖有澀滯，亦須緩治，但以養陰等劑，漸加調理，則無有不潤。故病家醫家凡遇此類，切不可性急欲速，以自取其敗，而致悔無及也。

述古共四條

1。東垣曰：金匱真言論云：北方黑色，入通於腎，開竅於二陰。又云：大便難者，取足少陰。夫腎主五液，津液潤則大便如常，若饑飽失節，勞役過度，損傷胃氣，及食辛熱味厚之物而助火邪，耗散真陰，津液虧少，故大便結燥。然結燥之病不一，有熱燥，有風燥，有陽結，有陰結，又有老年氣虛，津液不足而結燥者。治法云：腎惡燥，急食辛以潤之。結者散之。如少陰不得大便，以辛潤之，太陰不得大便，以苦泄之。陽結者散之，陰結者溫之。仲景曰：小便利而大便硬，不可攻下，以脾約丸潤之。

食傷太陰，腹滿而食不化，腹響然不能大便者，以苦藥泄之。如血燥而不能大便者，以桃仁，酒製大黃通之。風結燥而大便不行者，以麻子仁加大黃利之。如氣澀而大便不通者，以郁李仁，枳實，皂角仁潤之。大抵治病必究其源，不可一概用巴豆，牽牛之類下之，損其津液，燥結愈甚，復下復結，極則以致導引於下而不通，遂成不救。噫！可不慎哉。又曰：凡臟腑之秘，不可一例治，有虛秘，有實秘，實秘者能飲食，小便赤，麻仁丸，七宣丸之類主之；胃虛而秘者，不能飲食，小便清，厚朴湯主之。蓋實秘者，物也；虛秘者，氣也。

予觀此東垣之法，多從治標。雖未有虛實之辨，而用厚朴湯者，此但以有物無物言虛實，謂有物者當下之，無物者當行其氣耳。而於真陰虧損，邪正之虛實，則所未及。此其法固不可廢，亦不可泥也。

2。丹溪曰：古方有脾約證，制脾約丸，謂胃強脾弱，約束津液不得四布，但輸膀胱，故小便數而大便難者，曰脾約，與此丸以下脾之結燥，腸潤結化，津液入胃而愈。然既曰脾約，必陰血枯槁，內火燔灼，熱傷元氣。故肺受火邪而津竭，必竊母氣以自救；金耗則則土受木傷，脾失轉輸，肺失傳送，宜大便秘而難，小便數而無藏蓄也。理宜滋養陰血，使陽火不熾，金行清化，脾土清健，津液入胃，則腸潤而通矣。今此丸用之熱甚而氣實，與西北方人稟之壯實者無有不安；若用之東南方人，與熱雖盛而氣血不實者，雖得暫通，將見脾愈弱而腸愈燥矣。須知在西北以開結為主，在東南以潤燥為主。

3。王節齋曰：若年高人脾虛血燥，易饑易飽，大便燥難，用白芍藥，當歸各一兩，人參七錢，升麻，炙甘草各四錢，山楂，大麥芽，桃仁（去皮尖，另研）各五錢，此老人常服藥也。

4。薛立齋曰：前證屬形氣，病氣俱不足，脾胃虛弱，津血枯涸而大便難耳，法當滋補化源。又有脾約證，成無己曰：胃強脾弱，約束津液不得四布，但輸膀胱，小便數而大便難者是也，宜用脾約丸。陰血枯槁，內火燔灼，肺金受邪，土受木剋，脾肺失傳，大便秘而小便數者，宜用潤腸丸。此乃病氣有餘之治法也。經云：脾為至陰己土而主陰。然老弱之人，當補中益氣以生陰血。又曰：腎開竅於二陰，大小便也。若腎經津涸者，用六味丸，脾肺氣虛者，補中益氣湯。脾經鬱結者，加味歸脾湯。

氣血虛者，八珍湯。若發熱作渴飲冷，用竹葉黃耆湯。若膏梁厚味積熱者，加味清胃散。

陽結新按余嘗治一壯年，素好火酒，適於夏月，醉則露臥，不畏風寒，此其食性臟氣，皆有大過人者，因致熱結三焦，二便俱閉。余先以大承氣湯，用大黃五七錢，如石投水。又用神祐丸及導法，俱不能通，且前後俱閉，危劇益甚。遂仍以大承氣湯加生黃二兩，芒硝三錢，加牙皂二錢，煎服。黃昏進藥，四鼓始通，大便通而後小便漸利。此所謂盤根錯節，有非斧斤不可者，即此之類，若優柔不斷，鮮不害矣。

陰結新按朱翰林太夫人，年近七旬，於五月時，偶因一跌，即致寒熱。群醫為之滋陰清火，用生地，芍藥，丹皮，黃芩，知母之屬，其勢日甚。及余診之，見其六脈無力，雖頭面，上身有熱，而口則不渴，且足冷至股。余曰：此陰虛受邪，非跌之為病，實陰證也。遂以理陰煎加人參，柴胡，二劑而熱退，日進粥食二三碗；而大便以半月不通，腹且漸脹，咸以為慮，群議燥結為火，復欲用清涼等劑。余堅執不從，謂其如此之脈，如此之年，如此之足冷，若再一清火，其原必敗，不可為矣。經曰：腎惡燥，急食辛以潤之，正此謂也。乃以前藥更加薑，附，倍用人參，當歸，數劑而便即通，脹即退，日漸復原矣。病起之後，眾始服其定見。

秘結論列方承氣湯攻一。五君子煎新熱六。八正散寒百十五。涼膈散攻十九。補中益氣湯補三十。理陰煎新熱三。溫胃飲新熱五。加味歸脾湯補三三。右歸飲新補三。右歸丸新補四。人參固本丸補百六。豕膏新因二九。六味丸補百二十。丹溪補陰丸寒百六十。玉燭散攻二四。黃龍湯攻二一。

厚朴湯和三三六。大補元煎新補一。大營煎新補十四。理中湯熱一。當歸地黃飲新補二十。歸脾湯補三二。左歸飲新補二。加味清胃飲寒五五。五福飲新補六。濟川煎新補二一。《元戎》四物湯攻二六。

八味丸補一二一。麻仁丸攻九二。竹葉黃耆湯寒七。脾約丸攻九三。東垣潤腸丸和三百四十。百順丸新攻六。《衛生》潤腸湯和三三三。清涼飲子攻二五。神祐丸攻四八。導滯通幽湯和三三五。搜風順氣丸和三四三。八珍湯補十九。三仁丸和三三八。大分清飲新寒五。七宣丸攻九四。蓯蓉潤腸丸和三四一。大金花丸攻五五。大黃硝石湯攻十四。

論外備用方三和散和百五十氣秘。人參固本丸補百六陰虛。通幽湯和三三四燥結痛。皂角散和三三七通秘。十全大補湯補二十虛秘。益血潤腸丸和三四二老人便秘。大已寒丸熱一七一寒秘。芍藥清肝散寒六一。桃仁承氣湯攻四。益血丹補一五七亡血久虛。潤腸湯和三三三血燥。半硫丸熱一八七虛冷秘。當歸承氣湯攻六。犀角丸攻九十痰火秘。調營活絡飲和二八三。木香檳榔丸攻五十積熱秘。當歸龍薈丸寒一六七。《聖惠》搜風順氣丸和三四四血燥熱。

詐病論證夫病非人之所好，而何以有詐病？蓋或以爭訟，或以鬥毆，或以妻妾相妒，或以名利相關，則人情詐偽出乎其間，使不有以燭之，則未有不為其欺者。其治之之法，亦惟借其欺而反欺之，則真情自露而假病自瘳矣，此亦醫家所必不可少者。

仲景曰：病者向壁臥，聞師到不驚起而盻視，若三言三止，脈之嚥唾者，此詐病也。設見脈自和處，或師持其脈病人欠者，皆無病也。但言此病大重，當須服吐下藥，鍼灸數十百處乃愈。

新按共三條予向同數友遊寓榆關，客邸內一友，素耽風月，忽於仲冬一日，譙鼓初聞，其友急叩予戶，啟而問之，則張皇求救。云：所狎之妓，忽得急證，勢在垂危，倘遭其厄，禍不可解。予隨往視之，見其口吐白沫，僵仆於地，以手摸之，則口鼻四肢俱冷，氣息如絕。陡見其狀，殊為驚駭，因拽手診之，則氣口和平，脈不應證。予意其脈和如此，而何以證危如是？第以初未經識，猶不知其為詐也。然沉思久之，則將信將疑，而復診其脈，則安然如故，如豁然省悟，豈即仲景之說也。

遂大聲於病妓之傍曰：此病危矣，使非火攻，必不可活；非用如棗如栗之艾，亦不可活；又非連灸眉心，人中，小腹數處，亦不可活，余寓有艾，宜速取來灸之。然火灸尚遲，姑先與一藥，使其能嚥，嚥後少聲息，則生意已復，即不灸亦可，若口不能嚥，或嚥後無聲，當速灸可也。即與一藥，囑其服後即來報我。彼狡奴聞予之言，竊已驚怖，惟恐大艾著身，藥到即嚥，嚥後少頃，即哼聲出而徐動徐起矣。予次日問其所以，乃知為吃醢而發也。

予聞之大笑，始知姊妹行中，奸狡之況有如此。

又予在都中時，一相契金吾公，畜二妾，其一則燕姬也，有母隨之。一日二妾相競，燕妾理屈，其母助惡，叫跳撒賴，遂至氣厥若死。乃令一婢抱持而坐，自暮及旦，絕無甦意。清晨延予療之。予初入室，見其肉厚色黑，面青目瞑，手撒息微，及診其脈，則伏渺如脫，亦意其真危也。斯時也，欲施溫補，則慮其大怒之後，逆氣或有未散；欲加開導，則慮其脈之似絕，虛極有不能勝，躊躇未決，乃請復診。及入室再見，則不若前次之撒手，而十指交叉，抱腹仰坦於婢者之懷。因疑其前番撒手，今既能叉手，豈他人之所為乎？及著手再診，則似有相嫌不容之意，而拽之不能動，此更可疑也。因出其不意，卒猛一扯，則頓脫有聲，力強且勁。由是前疑始釋，謂其將死之人，豈猶力有如是乎？

乃思其脈之若此者，或以肉厚氣滯，此北人稟賦多有之也，或以兩腋夾緊，此奸人狡詐亦有之也。若其面青息微，則怒氣使然，自不足怪。識見既定，因聲言其危，使聞灸法，以恐勝之。遂先投一劑，到咽即活。次日會公，因詢予曰：日昨之病，固料其勢必危矣。然謂其為真邪，則何以藥甫其唇，而效之峻速有如此？謂其為假耶，則何以能終夜做作，而形證之肖似有如此？昨公所用之藥，果亦有何玄秘否？是皆不能無疑也。予曰：予之玄秘，秘在言耳。亦不過借藥為名耳，但使彼懼，敢不速活。經曰：憂可勝怒，正此謂也。是可見人情之巧，其有最難測者皆如此，使昨非再診而再察之，則予亦幾為所誑矣。是以凡遇此類，不可不加之詳審。

又一姻戚士子，為宦家所毆，遂臥病旬日，吐血盈盆。因喧傳人命，連及多人，延醫數輩，見其危劇之狀，皆束手遠避，防為所累也。最後予往視之，察其色，則絕無窘苦之意，診其脈，則總皆和緩如常。予始疑之，而繼則悟之，因潛語之曰：他可欺也，予亦可欺耶？此爾之血也，抑家禽之血耶？其人愕然。浼予無言，遂為調和，而相銜感而散。又一鄰婦，以妒妾作鬧，詬夫反目，因而病劇，則咬牙瞪眼，僵厥不蘇，若命在呼吸間者。其夫驚惶無措，其妾幾遭不堪。浼予救之，則脈非其病，遂用前法治之，愈後其夫感謝，而不知為其所愚也。

若此二人，則又人事中之常態，使不有懸朗之鑑，則此中變幻，有以假病而延成真病者；有以小忿而延成大禍者，茲予拂之若振埃，不但為人造福，而且可防人之欺，故亦紀之，以資倉卒之急用。

癘風經義風論曰：風氣與太陽俱入，行諸脈俞，散於分肉之間，與衛氣相干，其道不利，故使肌肉憤？而有瘍。衛氣有所凝而不行，故其肉有不行也。癘者，有營氣熱胕，其氣不清，故使鼻柱壞而色敗，皮膚瘍潰，風寒客於脈而不去，名曰癘風，或名曰寒熱。

長刺節論曰：病大風，骨節重，鬚眉墮，名曰大風。刺肌肉為故，汗出百日，刺骨髓，汗出百日，凡二百日鬚眉生而止鍼。癘風者，素刺其腫上，已刺，以銳鍼鍼其處，按出其惡氣，腫盡乃止。常食方食，無食他食。

脈要精微論曰：脈風成為癘。

論證癘風即大風也，又謂之癩風，俗又名謂大麻風。此病雖名為風，而實非外感之風也。實以天地間陰厲濁惡之邪，或受風木之化而風熱化蟲，或受濕毒於皮毛而後及營衛，或犯不潔，或因傳染，皆得生蟲。蓋蟲者，厥陰主之，厥陰為風木，主生五蟲也。

蟲之生也，初不為意，而漸久漸多，遂致不可解救，誠最惡最危最醜證也。又《千金》云：自作不仁極惡之業也，所以最為難治。觀孫真人云：嘗治數百人，終無一人免於死者，蓋無一人能守禁忌故耳。惟一婦人，病愈後又服加減四物湯百餘劑，半年之上，方得經行，十分全愈。又，丹溪治五人，亦惟一婦人得免，以貧甚且寡，無物可喫也。外三四人者，越二三年皆復作而死。由此觀之，可見此證非得出奇秘方，鮮能取效。故予逢此證，不敢強以為知，而妄施治療，亦不敢強言治法，以惑後人。

至若古人論治之法，亦甚詳悉，用之得宜，雖病根未必可拔，而延保餘年，夭枉自亦可免。由是遍求諸說，則惟薛立齋《癘瘍機要》證列已全，今擇其要，并諸諭之得理者，詳述於左，以為證治之綱領云。

述古論共三條

1。立齋曰：大抵此證，多由勞傷氣血，腠理不密，或醉後房勞沐浴，或登山涉水，外邪所乘，衛氣相搏，濕熱相火，血隨火化而致。故淮揚閩廣間多患之。近代先哲云：感天地肅殺惡氣所致。其上體先見或多者，毒在上也；下體先見或多者，毒在下也。蓋氣分受邪則上多，血分受邪則下多，氣血俱受則上下齊見。凡眉毛先落者，毒在肺；面發紫泡者，毒在肝；腳底先痛或穿者，毒在腎；遍身如癬者，毒在脾；目先損者，毒在心，此五臟受病之重者也。

又，一曰皮死，麻木不仁；二曰肉死，鍼刺不痛；三曰血死，潰爛；四曰筋死，指脫；五曰骨死，鼻柱壞，此五臟受傷之不可治者也。若聲啞目盲，尤為難治。又，治法當辨本證，兼證，變證，類證，陰陽虛實而斟酌焉。若妄投燥熱之劑，膿水淋漓則肝血愈燥，腎水愈枯，相火愈旺，反成敗證矣。

2。癘瘍所患，非止一臟，然其氣血無有弗傷，兼證無有弗見，況積歲而發見於外。須分經絡之上下，病勢之虛實，不可概施攻毒之藥，當先助胃壯氣，使根本堅固，而後治其瘡可也。經云：真氣奪則虛，邪氣勝則實。凡云病屬有餘者，當察其元氣不足。《耆婆惡病論》曰：疾風有四百四種，總而言之不出五種，即是五風：一曰黃風，二曰青風，三曰白風，四曰赤風，五曰黑風，其風合五臟，故曰五風。五風生五蟲：黃風生黃蟲，青風生青蟲，白風生白蟲，赤風生赤蟲，黑風生黑蟲，食人五臟。若食人脾，語變聲散。

食人肝，眉睫墮落。食人心，遍身生瘡。食人肺，鼻柱崩倒，鼻中生瘜肉。食人腎，耳鳴啾啾，或如車行雷鼓之聲。若食人皮，皮膚頑痺。食人筋，肢節墮落。五風合五臟，蟲生致多，入於骨髓，往來無礙，壞於人身，名曰疾風。疾風者，是癘風之根本也。病之初起，或如鍼錐所刺，名曰刺風。或如蟲走，名曰遊風。遍身掣動，名曰？風。不覺痛癢，名曰頑風。肉起如桃李小棗核，從頭面起者，名曰順風。從兩腳起者，名曰逆風。如連錢團圓，赤白青烏斑駁，名曰？

風。或遍體生瘡，或如疥癬，或如魚鱗，或如榆莢，或癢或痛，黃汁流出，肢節壞爛，為膿為血，或不癢不痛，或起或滅，青黃赤白黑變易不定。病起之由，皆因冷熱不調，流於五臟，通徹骨髓，用力過度，飲食雜穢，房室不節，虛勞動極，汗流遍體，因茲積熱於五臟，致生多蟲，食人五臟，骨髓，皮肉，筋節，久久敗壞，名曰癘風。惟見黑蟲者，最為難治，人得此疾，速宜棄家室財物，離妻妾，入山靜養療治，無有不瘥。

述古治法共八條 1。薛立齋曰：凡癘瘍，當知有變有類之不同，而治法有汗有下，有砭刺攻補之不一。蓋兼證當審輕重，變證當察先後，類證當詳真偽，而汗，下，砭刺，攻補之法，又當量其人之虛實，究其病之原委而施治之。蓋虛者，形氣虛也；實者，病氣實而形氣未必實也。

2。癘瘍砭刺之法，子和張先生謂：一汗抵千鍼。蓋以砭血不如發汗之周遍也。然發汗即出血，出血即發汗，二者一律。若惡血凝滯在肌表經絡者，宜刺宜汗，取委中出血則效。若惡毒蘊結於臟腑，非蕩滌其內則不能痊。若毒在外者，非砭刺遍身患處及兩臂腿腕，兩手足指縫各出血，其毒必不能散。若表裏俱受毒者，非外砭內泄，其毒決不能退。若上體多，宜用醉仙散，取其內蓄惡血從齒縫中出，及刺手指縫并臂腕，以去肌表毒血。若下體多，宜用再造散，令惡血陳蟲從穀道中出，仍鍼指足縫并腿腕，隔一二日更刺之，以血赤為度。如有寒熱頭痛等證，大補氣血為主。

3。癘瘍服輕粉之劑，若腹痛去後，兼有膿穢之物，不可用藥止之。若口舌腫痛，穢水時流，作渴發熱喜冷，此為上焦熱毒，宜用瀉黃散。若寒熱往來，宜用小柴胡湯加知母。若口齒縫出血，發熱而大便秘結，此為熱毒內淫，宜用黃連解毒湯；若大便調和，用《局方》犀角地黃湯。若穢水雖盡，口舌不愈，或發熱作渴而不飲冷，此虛熱也，宜七味白朮散。

4。癘瘍手足腿臂或各指拳攣者，由陰火熾盛，虧損氣血，當用加味逍遙散加生地黃，及換肌散兼服。

5。癘瘍生蟲者，以五方風邪翕合，相火制金，金衰不能平木，所以化蟲，內食五臟，而證則見於外也。宜用升麻湯送瀉青丸，或樺皮散以清肺肝之邪，外灸承漿，以疏陽明，任脈，則風熱息而蟲不生矣，若肝經虛熱者，佐以加味逍遙散，六味地黃丸。

徐東皋曰：經云，汗之則瘡已，況癩之為風，尤瘡之最惡者，故曰癘風。諸瘡熱久，熱則生風，且癘風尤染肅殺之氣而成者，若非汗法，何以去其毒風？所以汗之一法，乃治癘之最要者，其餘諸方，次第用之可也。凡患人身上癢甚，蓋以風邪氣鬱，血不榮敷而然，宜四物湯加黃芩，白芷，調浮萍末服，發汗而愈。

6。癘風灸法，先服樺皮散，自少至多，服五七日，灸承漿穴七壯，灸瘡愈後，再灸之。凡三灸之後，服二聖散泄熱，袪血中之風邪，時更以升麻湯送下瀉青丸為佳。倘年深日久，即以愈風丹，換骨丹等方，詳而用之。

7。凡大風初起，頭面搔癢，便有紅紫疹塊起者，即可服防風通聖散加苦參，天麻，蟬退數十貼，外用七珍湯浴洗，發汗則易愈。大忌五辛葷腥厚味半年，必不再發。

述古變證治法共三條

1。立齋曰：一身起疙瘩，搔破膿水淋漓，若寒熱往來者，肝經氣血虛而有火也，用八珍湯加丹皮，柴胡。寒熱內熱者，血氣弱而虛熱也，八珍湯倍加參，朮。若惡寒形寒者，陽氣虛寒也，用十全大補湯。若肌膚搔如帛隔者，氣血不能外榮也，人參養營湯。若面部抓之麻木，氣血不能上榮也，補中益氣湯。若痿弱筋攣者，血氣不能滋養也，補中益氣湯佐以六味地黃丸。

2。遍身疙瘩，或癮疹搔癢，此風熱傷血，用羌活當歸散。氣虛者佐以補中益氣湯加山梔，鉤藤鉤，血虛者佐以加味逍遙散加鉤藤鉤。若手足皴裂，不問黯白，或於手足腿腕搔起白皮，此風熱燥澀也，用清胃散加芍藥。

3。面赤搔癢，或眉毛脫落，此屬肺經風熱，用人參消風散，樺皮散。氣虛用補中益氣湯加天麻，殭蠶；血虛用加味逍遙散加鉤藤鉤。若面發紫泡，或成塊，或眉毛脫落，屬肝經風熱，先用小柴胡湯加山梔，丹皮，鉤藤鉤，後用加味逍遙散。凡證屬肝經血燥生風者，但宜滋腎水生肝血，則火自息，風自定，癢自止。

兼證治法癘瘍之有兼證變證，凡如表裏臟腑諸病，無不有之，其各治法亦已具悉各門，但有所值，即宜隨證參用之，左右逢源，無弗善也，重錄資繁，茲不贅及。

解諸毒敷砒霜，患處作痛或腐潰者，用濕泥頻塗換之。若毒氣入腹，胸膈苦楚，或作吐瀉，飲冷米醋一二杯即止，多亦不妨。生綠豆末，芝麻油俱可。敷貼雄黃藥，悶亂或吐瀉，用防己煎湯解之。服辛熱藥而眉髮脫落者，乃肝經血傷而火動，非風也，用四物湯，六味丸，以滋肝血生腎水。

服川烏，草烏等藥，悶亂流涎，或昏憒嘔吐，或出血吐血，用大豆，遠志，防風，甘草，任用一味煎湯解之。大凡服風藥過多，皆宜用之，如未應，急用甘草生薑汁。敷貼巴豆之藥，患處作痛，肌肉潰爛，以生黃連為末，水調敷之。若毒入內，吐瀉等證，更以水調服一二錢，或大小豆，菖蒲汁，皆可。敷貼藜蘆，毒入內，煎？湯解之。服袪風剋伐之藥，嘔吐少食，胸膈不利，或形氣倦怠等證，用六君子湯以補陽氣。若煩熱作渴，飲食不思，或晡熱內熱，面赤發熱，用四物湯加參，朮以生陰血。餘從各門治之。

禁忌人之患斯疾者，多由嗜慾不謹所致。治斯疾者，速當斷戒葷腥鹽醬，一切厚味。

只宜清心寡慾，絕色忘慮，幽隱林泉，屏棄世務，蚤蚤救療，庶幾可活。稍不守禁，每見愈而復作，及致危劇，莫能再救，總以其不守禁忌也。

癘風論列方醉仙散外二百七十。黃連解毒湯寒一。換骨丹和二七九。七珍湯外二八三。六味地黃丸補百二十。二聖散外二六七。愈風丹外二六六。補中益氣湯補三十。六君子湯補五。再造散外二七三。換肌散外二七二。七味白朮散小七。八珍湯補十九。四物湯補八。十全大補湯補二十。瀉黃散寒五七。樺皮散外二六八。人參消風散散四七。清胃散寒五四。人參養營湯補二一。防風通聖散攻十六。

《局方》犀角地黃湯寒七九。小柴胡湯散十九。瀉青丸寒一五一。加味逍遙散補九四三。

論外備用方升麻湯外二六九。白花蛇丸外二七四。雷丸散外二七九。行藥方外二七七。防風天麻丸外二七六。烏頭湯外二八四。敷癘方外二八五。浮萍散外二七一。皂角散外二七八。白花蛇膏外二七五。硫黃酒外二八二。苦參湯外二八一。洗癘方外二八六。黑虎丹外二百八十。

景岳全書卷之三十四終

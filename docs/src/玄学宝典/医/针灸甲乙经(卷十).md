---
title: 针灸甲乙经(卷十)
editLink: true
---

## [卷十] 阴受病发痹第一（上）

黄帝问曰 ∶ 周痹之在身也，上下移徙，随其脉上下，左右相应，间不容空，愿闻此痛在血脉之中耶，将在分肉之间乎，何以致是？其痛之移也，间不及下针，其蓄痛之时，不及定治而痛已止矣，何道使然？岐伯对曰 ∶ 此众痹也，非周痹也。此各在其处，更发更止，更居更起，以左应右，以右应左，非能周也，更发更休。刺此者，痛虽已止，必刺其处，勿令复起。

曰 ∶ 周痹何如？曰 ∶ 周痹在于血脉之中，随脉以上，循脉以下，不能左右，各当其所。其痛从上下者，先刺其下以通之（通一作遏），后刺其上以脱之；其痛从下上者，先剌其上以通之，后刺其下以脱之。曰 ∶ 此病安生，因何有名？曰 ∶ 风寒湿气客于分肉之间，迫切而为沫，沫得寒则聚，聚则排分肉而分裂，分裂则痛，痛则神归之，神归之则热，热则痛解，痛解则厥，厥则他痹发，发则如是。此内不在脏，而外未发于皮，独居分肉之间，真气不能周，故名曰周痹。故刺痹者，必先循切其上下之大经，视其虚实，及大络之血结而不通者，及虚而脉陷空者而调之，熨而通之，其紧者，转引而行之。

曰 ∶ 何以候人之善病痹者？少俞对曰 ∶ 粗理而肉不坚者，善病痹。欲知其高下，视其三部。曰 ∶ 刺有三变何也？曰 ∶ 有刺营者，有刺卫者，有刺寒痹之留经者。刺营者出血，刺卫者出气，刺寒痹者内热。曰 ∶ 营卫寒痹之为病奈何？曰 ∶ 营之生病也，寒热少气，血上下行。卫之生病也，气血时来去，怫忾贲向，风寒客于肠胃之中。寒痹之为病也，留而不去，时痛而皮不仁。曰 ∶ 刺寒痹内热奈何？曰 ∶ 刺布衣者，用火淬之。刺大人者，药熨之。方用醇酒二十升，蜀椒一升，干姜一升，桂一升，凡四物，各细咀，着清酒中。绵絮一斤，细白布四丈二尺，并纳酒中。置酒马矢中，善封涂，勿使气泄。五日五夜，出布絮曝干，复渍之，以尽其汁。每渍必其日，乃出布絮干之，并用滓与絮布长六七尺为六巾，即用之生桑炭炙巾，以熨寒痹所乘之处，令热入至于病所，寒复炙巾以熨之，三十遍而止；即汗出，炙巾以拭身，亦三十遍而止。起步内中，无见风，每刺必熨，如此病已失，此所谓内热。

曰 ∶ 痹将安生？曰 ∶ 风寒湿三气合至，杂而为痹。其风气胜者为行痹。寒气胜者为痛痹，湿气胜者为着痹。曰 ∶ 其有五者何也？曰 ∶ 以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。曰 ∶ 内舍五脏六腑，何气使然？曰 ∶ 五脏皆有合，病久而不去者，内舍于合。故骨痹不已，复感于邪邪，内舍于肾；筋痹不已，邪复感于，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时，感于风寒湿之气也。诸痹不已，亦益内也。其风气胜者，其人易已。曰 ∶ 其时有死者，或疼久者，或易已者，何也？曰 ∶ 其入脏者死，其留连筋骨间者疼久，其留连皮肤间者易已。曰 ∶ 其客六腑者何如？曰 ∶ 此亦其饮食居处为其病本也。六腑各有俞，风寒湿气中其俞，而食饮应之，循俞而入，各舍其腑也。曰 ∶ 以针治之奈何？曰 ∶ 五脏有俞，六腑有合，循脉之分，各有所发，各治其过，则病瘳矣。曰 ∶ 营卫之气，亦令人痹乎？曰 ∶ 营者水谷之精气也，和调五脏，洒陈六腑，乃能入于脉。故循脉上下，贯五脏，络六腑。卫者水谷之悍气也，其气疾滑利，不能入于脉也。故循皮肤之中，分肉之间，熏于肓膜，聚（《素问》作散）于胸腹，逆其气则病，顺其气则愈，不与风寒湿气合，故不为痹也。

## [卷十] 阴受病发痹第一（下）

黄帝问曰 ∶ 痹或痛、或不痛、或不仁、或寒、或热、或燥、或湿者，其故何也？岐仁对曰 ∶ 痛者，其寒气多，有寒故痛。其不痛不仁者，病久入深，营卫之行涩，经络时疏，故不痛，皮肤不营；故不仁。其寒者，阳气少，阴气多，与病相益，故为寒。其热者，阳气多，阴气少，病气胜，阳乘阴，故为热。其多寒汗出而濡者，此其逢湿胜也。其阳气少，阴气盛，两气相感，故寒，汗出而濡也。夫痹在骨则重，在脉则凝而不流，在筋则屈而不伸，在肉则不仁，在皮则寒，故具此五者则不痛。凡痹之类，逢寒则急，逢热则纵。曰 ∶ 或有一脉生数十病者，或痛或痈，或热或痒，或痹或不仁，变化无有穷时，其故何也？曰 ∶ 此皆邪气之所生也。曰 ∶ 人有真气，有正气，有邪气，何谓也？曰 ∶ 真气者，所受于天，与水谷气并而充身者也。正气者，正风，从一方来，非虚风也。（《太素》云非灾风也。）邪气者虚风也。虚风之贼伤人也，其中人也深，不得自去。正风之中人也浅而自去，其气柔弱，不能伤真气，故自去。虚邪之中人也，凄索动形，起毫毛而发腠理，其入深，内薄于骨则为骨痹；薄于筋则为筋挛；薄于脉中则为血闭而不通，则为痈；薄于肉中，与卫气相搏，阳胜则为热，阴胜则为寒，寒则其气去，去则虚，虚则寒；薄于皮肤，其气外发，腠理开，毫毛摇气（一本作淫气）往来微行则为痒；气留而不去故为痹；卫气不去则为不仁。

病在骨，骨重不可举，骨髓酸痛，寒气至，名曰骨痹。深者刺无伤脉肉为故，其道大小分，骨热病已止。病在筋，筋挛节痛，不可以行，名曰筋痹。刺筋上为故，刺分肉间，不可中骨，病起筋热，病已止。病在肌肤，肌肤尽痛，名曰肌痹，伤于寒湿。刺大分、小分，多发针而深之，以热为故，无伤筋骨，筋骨伤，痈发若变。诸分尽热，病已止。

曰 ∶ 人身非衣寒也，中非有寒气也，寒从中生者何？曰 ∶ 是人多痹，阳气少而阴气多，故身寒如从水中出。曰 ∶ 人有身寒，汤火不能热也，浓衣不能温也，然不为冻栗，是为何病？曰 ∶ 是人者，素肾气胜，以水为事，太阳气衰，肾脂枯不长。一水不能胜两火。肾者水也。而主骨，肾不生则髓不能满，故寒甚至骨。所以不能冻栗者，肝一阳也，心二阳也，肾孤脏也，一水不能胜上二火，故不能冻栗，病名曰骨痹，是人当挛节。着痹不去，久寒不已，为肝痹（一作痹）。骨痹举节不用而痛，汗注烦心，取三阴之经补之。厥痹者，厥气上及腹，取阴阳之络，视主病者，泻阳补阴经也。风痹注（《灵枢》作淫泺）病不可已者，足如履冰，时如入汤中，肢胫淫泺，烦心头痛，时呕时闷，眩已汗出，久则目眩，悲以喜怒，短气不乐，不出三年死。足髀不可举，侧而取之，在枢阖中，以员利针，大针不可。膝中痛，取犊鼻，以员利针，针发而间之，针大如，刺膝无疑。

足不仁，刺风府。腰以下至足清不仁，不可以坐起，尻不举，腰俞主之。痹，会阴及太渊、消泺、照海主之。嗜卧，身体不能动摇，大温（一本作湿），三阳络主之。骨痹烦满，商丘主之。足下热关主之。痹，胫重，足跗不收，跟痛，巨虚下廉主之。胫痛，足缓失履，湿痹，足下热不能久立，条口主之。胫苕苕（一本作苦）痹，膝不能屈伸，不可以行，梁丘主之。膝寒痹不仁，不可屈伸，髀关主之。肤痛痿痹，外丘主之。膝外廉痛，不可屈伸，胫痹不仁，阳关主之。

髀痹引膝股外廉痛，不仁，筋急，阳陵泉主之。寒气在分肉间痛，上下筋痹不仁，中渎主之。髀枢中痛不可举，以毫针寒留之，以月生死为数，立已，长针亦可。腰胁相引急痛，髀筋，胫痛不可屈伸，痹不仁，环跳主之。风寒从足小指起，脉痹上下带，胸胁痛无常处，至阴主之。足大指搏伤，下车地通背指端伤为筋痹，解溪主之。

## [卷十] 阳受病发风第二（上）

黄帝问曰 ∶ 风之伤人也，或为寒热，或为热中，或为寒中，或为厉风，或为偏枯。其为风也，其病各异，其名不同，或内至五脏六腑，不知其解，愿闻其说？岐伯对曰 ∶ 风气藏于皮肤之间，内不得通，外不得泄，风气者，善行而数变，腠理开则凄（《素问》作洒）然寒，闭则热而闷，其寒也则衰食饮，其热也则消肌肉，使人解（《素问》作栗）。闷而不能食，名曰寒热。风气与阳明入胃，循脉而上至目内，其人肥则风气不得外泄，则为热中而目黄；人瘦则外泄而寒，则为寒中而泣出。风气与太阳俱入，行诸脉俞，散分肉间。卫气悍，邪时与卫气相干（《素问》无卫气悍邪时五字），其道不利，故使肌肉胀而有疡；卫气凝而有所不行，故其肉有不仁。厉者，有荣气热浮，其气不清，故使鼻柱坏而色败，皮肤疡以溃。风寒客于脉而不去，名曰厉风，或曰寒热。

以春甲乙伤于风者，为肝风，以夏丙丁伤于风者，为心风。以季夏戊己伤于风者，为脾风。以秋庚辛伤于风者，为肺风。以冬壬癸伤于风者，为肾风。风气中五脏六腑之俞，亦为脏腑之风，各入其门户。风之所中则为偏风。风气循风府而上，则为脑风。入系头则为目风眼寒，饮酒中风，则为漏风。入房汗出中风，则为内风。新沐中风，则为首风。久风入中，则为肠风飧泄；而外在腠理，则为泄风。故风者，百病之长也，至其变化乃为他病，无常方，然故有风气也。

肺风之状，多汗恶风，色（音平）然白，时咳短气，昼日则差，暮则甚，诊在眉上，其色白。

心风之状，多汗恶风，焦绝善怒，色赤，病甚则言不快，诊在口，其色赤。

肝风之状，多汗恶风，善悲，色微苍，嗌干善怒，时憎女子，诊在目下，其色青。

脾风之状，多汗恶风，身体怠惰，四肢不欲动，色薄微黄，不嗜食，诊在鼻上，其色黄肾风之状，多汗恶风，面庞然浮肿，腰脊痛，不能正立，色，隐曲不利，诊在肌上，其色黑。

胃风之状，颈多汗恶风，食饮不下，鬲塞不通，腹善满，失衣则胀，食寒则泄，诊形瘦而腹大。

首风之状，头痛面多汗恶风，先当风一日，则病甚，头痛不可以出内，至其风日，则病少愈。

漏风之状，或多汗，常不可单衣，食则汗，甚则身汗，喘息恶风，衣常濡，口干善渴，不能劳事。

泄风之状，多汗，汗出泄衣上，咽（《素问》作口中）干，上渍其风，不能劳事，身体尽痛则寒。

曰 ∶ 邪之在经也，其病患何如，取之奈何？曰 ∶ 天有宿度，地有经水，人有经脉。天地温（《素问》作涌）而陇起。夫邪之入于脉中，寒则血凝泣，暑则气淖泽，虚邪因而入客也。亦如经水之得风也，经之动脉，其至也亦时陇起，于脉中循循然。其至寸口中手也，时大时小，大则邪至，小则平。其行无常处，在阴与阳不可为度。循而察之，三部九候。卒然逢之，早遏其路。吸则内针，无令气忤。静以久留，无令邪布。吸则转针，以得气为故。候呼引针，呼尽乃去。大气皆出，故名曰泻。曰 ∶ 不足者补之奈何？曰 ∶ 必先扪而循之，切而散之，推而按之，弹而怒之，抓而下之，通而散之，外引其门，以闭其神。呼尽内针，静以久留，以气至为故。知待所贵，不知日暮。其气已至，适以自护。候吸引针，气不得出，各在其外推阖其门，令真气（《素问》作神气）存。大气留止，故名曰补。曰 ∶ 候气奈何？曰 ∶ 夫邪去络，入于经，舍于血脉之中，其寒温未相得，如涌波之起也，时来时去，故不常在。故曰方其来也，必按而止之，止而取之，无迎（《素问》作逢）其冲而泻之。真气者经气也，经气大虚，故曰其气（《素问》作其来）不可逢，此之谓也。故曰候邪不审，大气已过，泻之则真气脱，脱则不复，邪气益至而病益畜。故曰其往不可追，此之谓也，不可挂以发者，待邪之至时而发针泻焉。若先若后者，血气已尽，其病不下。故曰知其可取如发机，不知其取如叩椎。故曰知机道者不可挂以发，不知机者叩之不发，此之谓也，曰 ∶ 真邪以合，波陇不起，候之奈何？曰 ∶ 审扪循三部九候之盛虚而调之。不知三部者，阴阳不别，天地不分。地以候地，天以候天，人以候人，调之中府，以定三部。故曰刺不知三部九候病脉之处，虽有大过，且至工不得（《素问》作能）禁也。诛罚无过，命曰大惑。反乱大经，真不可复。用实为虚，以邪为正（《素问》作真）。用针无义，反为气贼，夺人正气，以顺为逆，营卫散乱。真气已失，邪独内着，绝人长命，予人夭殃。不知三部九候，故不能久长。固（《素问》作因）不知合之四时五行，因加相胜，释邪攻正，绝人长命。邪之新客来也，未有定处，推之则前，引之则上，逢而泻之，其病立已。曰 ∶ 人之善病风，洒洒汗出者，何以候之？曰 ∶ 肉不坚、腠理疏者，善病风。曰 ∶ 何以候肉之不坚也？曰 ∶ 肉不坚而无分理者，肉不坚；肤粗而皮不致者，腠理疏也。

## [卷十] 阳受病发风第二（下）

黄帝问曰 ∶ 刺节言解惑者，尽知调诸阴阳，补泻有余不足相倾移也，何以解之？岐伯对曰 ∶ 大风在身，血脉偏虚，虚者不足，实者有余，轻重不得，倾侧宛状，不知东西南北，乍上乍下，反复颠倒无常，甚于迷惑。补其不足，泻其有余，阴阳平复。用针如此，疾于解惑。淫邪偏客于半身，其入深，内居营卫，营卫稍衰，则真气去，邪气独留，发为偏枯；其邪气浅者，脉偏痛。风逆，暴四肢痛，身漯漯，唏然时寒，饥则烦，饱则善变，取手太阴表里，足少阴、阳明之经。肉反清取营，骨清取井、经也。偏枯，身偏不用而痛，言不变，智不乱肢不收，智乱不甚，其言微知可治；甚则不能言，不可治也。病先起于阳，后入于阴者，先取其阳，后取其阴，必审其气之浮沉而取之。病大风骨节重，须眉坠，名曰大风。刺肌肉为故，汗出百日，刺骨髓汗出百日，凡二百日，须眉生而止针。曰 ∶ 有病身热懈惰，汗出如浴，恶风少气，此为何病？曰 ∶ 名酒风，治之以泽泻、术各十分，麋衔五分，合以三指撮为后饮。身有所伤，出血多，及中风寒，若有所坠堕，四肢解不收，名曰体解。取其少腹脐下三结交。三结交者，阳明、太阴（一本作阳）脐下三寸关元也。

风眩善呕，烦满，神庭主之；如颜青者，上星主之。取上星者，先取噫嘻，后取天牖、风池；头痛颜青者，囟会主之。风眩引颔痛，上星主之，取上星，亦如上法。风眩目瞑，恶风寒，面赤肿，前顶主之。顶上痛，风头重，目如脱，不可左右顾，百会主之。风眩目眩，颅上痛，后顶主之。头重顶痛，目不明，风到脑中寒，重衣不热，汗出，头中恶风，刺脑户主之。头痛项急，不得倾倒，目眩，鼻不得喘息，舌急难言，刺风府主之。头眩目痛，头半寒（《千金》下有痛字），玉枕主之。脑风目瞑，头痛，风眩目痛，脑空主之。颈颔满，痛引牙齿，口噤不开，急痛不能言，曲鬓主之。头痛引颈，窍阴主之。风头，耳后痛，烦心，及足不收失履，口僻，头项摇痛，牙车急，完骨主之。眩，头痛重，目如脱，项似拔，狂见鬼，目上反，项，膈俞主之，又噫嘻主之（《素问》骨空论云 ∶ 大风汗出灸噫嘻）。眩，头痛，刺丝竹空主之。口僻，颧及龈交、下关主之。面目恶风寒，肿臃痛，招摇视瞻，螈口僻，巨主之。口不能水浆，僻，水沟主之。口僻噤，外关主之。

螈口沫出，上关主之。偏枯，四肢不用，善惊，大巨主之。大风逆气，多寒善悲，大横主之。手臂不得上头，尺泽主之。风汗出身肿喘喝，多睡恍惚善忘，嗜卧不觉，天府主之，在腋下三寸臂内动脉之中。风热善怒，中心喜悲，思慕欷，善笑不休，劳宫主之。两手挛不收伸及腋偏枯不仁，手偏小筋急，大陵主之。头身风，善呕怵，寒中少气，掌中热，急腋肿，间使主之。足不收，痛不可以行，天泉主之。足下缓失履，冲阳主之。手及臂挛，神门主之。痱痿、臂腕不用，唇吻不收，合谷主之。肘痛不能自带衣，起头眩，颔痛面黑，风肩背痛不可顾，关冲主之。嗌外肿，肘臂痛，五指，不可屈伸，头眩，颔额颅痛，中渚主之。马刀肿，目痛，肩不举，心痛楮满，逆气，汗出，口噤不可开，支沟主之。大风默默不知所痛，嗜卧善惊螈，（《千金》云 ∶ 悲伤不乐）。天井主之。偏枯臂腕发痛，肘屈不得伸手，又风头痛，涕出，肩臂颈痛，项急，烦满惊，五手腕痛作手卷）。泄风，汗出至腰，阳谷主之。风逆，暴四肢肿，湿则唏然寒，饥则烦心，饱则眩，大都主之。风入腹中，侠脐急胸痛，胁满楮，衄不止，五指端尽痛，足不得地，涌泉主之。偏枯不能行，大风默默不知所痛，视如见星，溺黄，小腹热，咽干，照海主之，泻左阴跷、右少阴俞。先刺阴跷，后刺少阴，在横骨中。风逆四肢肿，复留主之。风从头至足，面目赤，口痛啮舌，解溪主之。大风，目外痛，身热痱，缺盆中痛，临泣主之。善自啮颊，偏枯，腰髀枢痛，善摇头，京骨主之。大风，头多汗，腰尻腹痛，跟肿，上齿痛，脊背尻重不欲起，闻食臭，恶闻人音，泄风从头至足，昆仑主之。痿厥风头重，痛，枢股外廉骨痛，螈，痹不仁，振寒，时有热，四肢不举，趺阳主之。腰痛，颈项痛，历节汗出而步履，寒复不仁，中痛，飞扬主之。

## [卷十] 八虚受病发拘挛第三

黄帝问曰 ∶ 人有八虚，各以何候？岐伯对曰 ∶ 肺心有邪，其气留于两腋；肝有邪，其气留于两肘；脾有邪，其气留于两髀；肾有邪，其气留于两。凡此八虚者，此机关之室，真气之所过，血络之所由，是八邪气恶血因而得留，留则伤筋骨，机关不得屈伸，故拘挛。

暴拘挛，痫眩，足不任身，取天柱主之。腋拘挛，暴脉急，引胁而痛，内引心肺，噫嘻主之。从项至脊，自脊以下至十二椎，应手刺之，立已。转筋者，立而取之，可令遂已；痿厥者，张而引之，可令立快矣。

## [卷十] 热在五脏发痿第四

黄帝问曰 ∶ 五脏使人痿，何也？岐伯对曰 ∶ 肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺气热则叶焦，焦则皮毛虚弱急薄着，着则生痿矣。故心气热则下脉厥而上，上则下脉虚，虚则生脉痿，枢折，胫肿而不任地（《素问》作挈，肿作）。肝气热则胆热泄，口苦筋膜干，筋膜干则筋急而挛，发为筋痿。脾气热则胃干而渴，肌肉不仁，发为肉痿。肾气热则腰脊不举，骨枯而髓减，发为骨痿。

曰 ∶ 何以得之？曰 ∶ 肺者脏之长也，为心之盖，有所亡失，所求不得，则发为肺鸣，鸣则肺热叶焦，发为痿。悲哀太甚则胞络绝，胞络绝则阳气内动，发则心下崩，数溲血。故本病曰 ∶ 大经空虚，发为肌痹，传为脉痿。思想无穷，所愿不得，意淫于外，入房太甚，宗筋弛纵，发为筋痿，及为白淫。故《下经》曰 ∶ 筋痿生于肝，使内也。有渐于湿，以水为事，若有所留，居处伤湿，肌肉濡渍，痹而不仁，发为肉痿。故《下经》曰 ∶ 肉痿者得之湿地。有所远行劳倦，逢大热而渴，渴则阳气内伐，内伐则热合（《素问》作舍）于肾，肾者水脏，今水不胜火，则骨枯而髓空，故足不任身热，发为骨痿。故《下经》曰 ∶ 骨痿生于大热。曰 ∶ 何以别之？曰 ∶ 肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。曰 ∶ 治痿者独取阳明。何谓也？曰 ∶ 阳明者，五脏六腑之海，主润宗筋。宗筋者，主束骨而利机关。冲脉者，经脉之海，主渗灌溪谷，与阳明合于宗筋。阴阳总宗筋之会，会于气冲，而阳明为之长，皆属于带脉，而络于督脉。故阳明虚则宗筋纵，带脉不引，故足痿不用。治之各补其营而通其俞，调其虚实，和其逆顺，则筋脉骨肉，各以其时受月，则病矣。痿厥为四末束闷，乃疾解之，日二，不仁者十日而知，无休病已止。

足缓不收，痿不能行，不能言语，手足痿不能行，地仓主之。痿不相知（一云身重骨痿不相知），太白主之。痿厥，身体不仁，手足偏小，先取京骨，后取中封、绝骨皆泻之。痿厥寒，足腕不收，，坐不能起，髀枢脚痛，丘墟主之。虚则痿，坐不能起，实则厥，胫热肘痛，身体不仁，手足偏小，善啮颊，光明主之。

## [卷十] 手太阴阳明太阳少阳脉动发肩背痛肩前皆痛肩似拔第五

肩痛不可举，天容及秉风主之。肩背髀痛，臂不举，寒热凄索，肩井主之。肩肿不得顾。气舍主之。肩背髀不举，血瘀肩中，不能动摇，巨骨主之。肩中热，指臂痛，肩主之。肩重不举，臂痛，肩主之。肩重肘臂痛，不可举，天宗主之。肩胛中痛而寒至肘，肩外俞主之。肩胛周痹，曲垣主之。肩痛不可举，引缺盆痛，云门主之。肘痛，尺泽主之。臂引口，中寒肿，肩肿引缺盆，商阳主之。肩肘中痛，难屈伸，手不可举，腕重急，曲池主之。肩肘节酸重，臂痛，不可屈伸，肘主之。肩痛不能自举，汗不出，颈痛，阳池主之。肘中濯濯，臂内廉痛，不可及头，外关主之。肘痛引肩，不可屈伸，振寒热，颈项肩背痛，臂痿痹不仁（《千金》云肩内麻木），天井主之。肩不可举，不能带衣，清冷渊主之。肘臂腕中痛，颈肿不可以顾，头项急痛，眩，淫泺，肩胛小指痛，前谷主之。肩痛不可自带衣，臂腕外侧痛不举，阳谷主之。臂不可举，头项痛，咽肿不可咽，前谷主之。肩痛欲折，如拔，手不能自上下，养老主之。肩背头痛时眩，涌泉主之。

## [卷十] 水浆不消发饮第六

溢饮胁下坚痛，中脘主之。腰清脊强，四肢懈惰，善怒，咳，少气，郁然不得息，厥逆，肩不可举，马刀，身，章门主之。溢饮，水道不通。溺黄，小腹痛里急肿，洞泄，体痛引骨，京门主之。饮渴身伏多唾，隐白主之。腠理气，会主之。

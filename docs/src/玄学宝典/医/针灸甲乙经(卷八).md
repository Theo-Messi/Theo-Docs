---
title: 针灸甲乙经(卷八)
editLink: true
---

## [卷八] 五脏传病发寒热第一（上）

黄帝问曰 ∶ 五脏相通，移皆不次。五脏有病，则各传其所胜，不治法三月，若六月若三日，若六日，传五脏而当死（《素问》下有是顺传所胜之次）。故曰 ∶ 别于阳者，知病从来；别于阴者，知死生之期，言至其所困而死者也，是故风者，百病之长也。今风寒客于人，使人毫毛毕直，皮肤闭而为热。当是之时，可汗而发。或痹不仁，肿痛，当是之时，可汤熨，及（一本作足字）火灸，刺而去，弗治，病入舍于肺，名曰肺痹，发咳上气。弗治，肺即传而行之肝，病名曰肝痹，一名曰厥，胁痛出食。当是之时，可按可刺。弗治，肝传之脾，病名曰脾风，发瘅，腹中热，烦心汗出，黄瘅（《素问》无汗瘅二字），当此之时，可汗可药可烙（一本作浴）。弗治，脾传之肾，病名曰疝瘕，少腹烦冤而痛，汗出（《素问》作出白），一名曰蛊。当此之时，可按可药。弗治，肾传之心，病筋脉相引而急，名之曰，当此之时，可灸可药。弗治，十日法当死。肾传之心，心即复反传而之肺，发寒热，法当三岁死。此病之次也。然其卒发者，不必治。其传化有不以次者，忧恐悲喜怒令不得以其次，故令人大病矣。因而喜，大虚则肾气乘矣，怒则肝气乘矣，悲则肺气乘矣，恐则脾气乘矣，忧则心气乘矣，此其道也。故病有五，五五二十五变及其传化。传，乘之名也。

大骨枯槁，大肉陷下，胸中气满，喘息不便，其气胜形，期六月死；真脏脉见，乃予之期日。大骨枯槁，大肉陷下，胸中气满，喘息不便，内痛引肩项，期一月死；真脏脉见，乃予之期日。大骨枯槁，大肉陷下，胸中气满，喘息不便，内痛引肩项，痛热，脱肉破，真脏脉见，十月之内死。大骨枯槁，大肉陷下，胸中气满，腹内痛，心中不便，肩项身热，破脱肉，目眶陷，真脏脉见，目不见人立死；其见人者，至其所不胜之时而死。急虚中身卒至，五脏闭绝，脉道不通，气不往来，譬之堕溺，不可为期。其脉绝不来，若一息五六至，其形肉不脱，真脏虽不见，犹死。

真肝脉至，中外急，如循刀刃责责然，如按琴瑟弦，色青白不泽，毛折，乃死。

真心脉至，紧（一本作坚）而搏，如循薏苡子累累然，色赤黑不泽，毛折，乃死。

真肺脉至，大而虚，如以毛羽中人肤，色赤白不泽，毛折，乃死。

真脾脉至，弱而乍疏乍数，色青黄不泽，毛折，乃死。

真肾脉至，搏而绝，如指弹石辟辟然，色黑黄不泽，毛折，乃死。诸真脏脉见者，皆死不治。

曰 ∶ 寒热瘰在于颈腋者，何气所生？曰 ∶ 此皆鼠，寒热之毒瓦斯，稽于脉而不去者也。（《灵枢》稽作堤字）。鼠之本，皆在于脏，其末上出颈腋之间。其浮于胸中，未着于肌肉而外为脓血者，易去也。曰 ∶ 去之奈何？曰 ∶ 请从其本，引其末，可使衰去而绝其寒热，审按其道以予之，徐往徐来以去之，其小如麦者，一刺知，三刺已。决其死生，反其目视之，其中有赤脉从上下贯瞳子者，见一脉一岁死，见一脉半一岁半死，见二脉二岁死，见二脉半二岁半死，见三脉三岁死，赤脉不下贯瞳子者可治。

曰 ∶ 人有善病寒热者，何以候之？曰 ∶ 小骨弱肉者，善病寒热。颧骨者，骨之本也，颧大则骨大，颧小则骨小。皮薄而肉弱无，其臂懦懦然，其地色然，不与天地同色污然独异，此其候也。然臂薄者，其髓不满，故善病寒热。风感则为寒热。皮寒热，皮不可附席，毛发焦，鼻槁腊，不得汗，取三阳之络，补手太阳。肌寒热，病肌痛，毛发焦。唇槁腊，不得汗，取三阳于下以去其血者，补太阴以去其汗。骨寒骨热，痛无所安，汗注不休，齿本槁痛，取其少阴于阴股之络，齿色槁，死不治。骨厥亦然。男子如蛊，女子如阻，身体腰脊如解，不欲食，先取涌泉见血，视跗上盛者，尽出血。灸寒热之法 ∶ 先取项大椎以年为壮数，次灸撅骨以年为壮数，视背俞陷者灸之，举臂肩上陷者灸之，两季胁之间灸之，外踝上绝骨之端灸之，足小指、次指之间灸之，上陷脉灸之，外踝后灸之，缺盆骨上切之坚动如筋者灸之，膺中陷骨间灸之，掌束骨下灸之，脐下关元三寸灸之，毛际动脉灸之，脐下二寸分间灸之，足阳明跗上动脉灸之，巅上一灸之，取犬所啮处灸之，即以犬伤病法三炷灸之，凡当灸二十九处。

寒热头痛，喘喝，目不能视，神庭主之；其目泣出头不痛者，听会主之。寒热头痛如破，目痛如脱，喘逆烦满，呕吐，流汗难言，头维主之；寒热，刺脑户。

## [卷八] 五脏传病发寒热第一（下）

寒热取五处，乃天池、风池、腰俞、长强、大杼、中膂、内俞、上、龈交、上关元、天牖、天容、合谷、阳溪、关冲，中渚、阳池、消泺、少泽、前谷、腕骨、阳谷、少海、然谷、至阴、昆仑主之。寒热骨痛，玉枕主之。寒热懈烂（一本作懒），淫泺胫酸，四肢重痛，少气难言，至阳主之。肺气热，呼吸不得卧，上气呕沫，喘，气相追逐，胸满胁膺急，息难，振栗，脉鼓，气隔，胸中有热，支满不嗜食，汗不出，腰脊痛，肺俞主之。寒热心痛，循循然与背相引而痛，胸中悒悒不得息，咳唾血，多涎，烦中善，食不下，咳逆，汗不出，如疟状，目 ktkt，泪出悲伤，心俞主之。咳而呕，鬲寒，食不下，寒热，皮肉肤痛，少气不得卧，胸满支两胁，鬲上兢兢，胁痛腹，胸脘暴痛，上气，肩背寒痛，汗不出，喉痹，腹中痛，积聚，默然嗜卧，怠惰不欲动，身常湿湿，心痛无可摇者，脾俞主之。咳而胁满急，不得息，不得反侧，腋胁下与脐相引，筋急而痛，反折，目上视，眩，目中循循然，肩项痛，惊狂，衄，少腹满，目 ktkt，生白翳，咳引胸痛筋寒热，唾血短气，鼻酸，肝俞主之。寒热食多，身羸瘦，两胁引痛，心下贲痛，心如悬，下引脐少腹急痛，热，面急（一本作黑），目 ktkt，久喘咳，少气，溺浊赤，肾俞主之。骨寒热溲难，肾俞主之。寒热头痛，水沟主之。寒热颈瘰，大迎主之。肩痛引项，寒热，缺盆主之。身热汗不出，胸中热满，天主之。寒热肩肿，引胛中痛，肩臂酸，俞主之。寒热项适，耳无闻，引缺盆肩中热痛，麻痹不举（一本作手臂不举），肩贞主之。寒热，目不明，咳上气，唾血，肩俞主之。寒热适，胸中满，有大气，缺盆中满痛者死；外溃不死，肩引项，不举，缺盆中痛，汗不出，喉痹，咳嗽血，缺盆主之。咳上气，喘，暴喑不能言，及舌下挟缝青脉，颈有大气，喉痹，咽中干，急不得息，喉中鸣，翕翕寒热，项肿肩痛，胸满腹皮热，衄，气短哽心痛，隐疹头痛，面皮赤热，身肉尽不仁，天突主之。肺系急，胸中痛，恶寒，胸满悒悒然，善呕胆，胸中热，喘，逆气，气相追逐，多浊唾，不得息，肩背风，汗出，面腹肿，鬲中食噎，不下食，喉痹，肩息肺胀，皮肤骨，寒热烦满，中府主之。寒热，胸满头痛，四肢不举，腋下肿，上气，胸中有声，喉中鸣，天池主之。咳，胁下积聚，喘逆，卧不安席，时寒热，期门主之。寒热，腹胀，怏怏然不得息，京门主之。寒濯濯，舌烦，手臂不仁，唾沫，唇干引饮，手腕挛，指支痛，肺胀，上气，耳中生风，咳喘逆，痹，臂痛，呕吐，饮食不下膨膨然，少商主之。唾血，时寒时热，泻鱼际，补尺泽。臂厥，肩膺胸满痛，目中白翳，眼青转筋，掌中热，乍寒乍热，缺盆中相引痛，数咳，喘不得息，臂内廉痛，上鬲饮已烦满，太渊主之。寒热胸背急，喉痹，咳上气，喘，掌中热，数欠伸，汗出善忘，四肢厥，善笑，溺白，列缺主之，胸中膨膨然，甚则交两手而瞀，暴痹喘逆，刺经渠及天府，此谓之大俞。寒热咳呕沫，掌中热，虚则肩臂寒栗，少气不足以息，寒厥，交两手而瞀，口沫出，实则肩背热痛，汗出，四肢暴肿，身湿（一本作温）摇，时寒热，饥则烦，饥则善，面色变，口噤不开，恶风泣出，列缺主之。

烦心，咳，寒热善哕，劳宫主之。寒热，唇口干，喘息，目急痛，善惊，三间主之。胸中满，耳前痛，齿痛，目赤痛，颈肿，寒热，渴饮辄汗出，不饮则皮干热，曲池主之。寒热颈适，咳呼吸难，灸五里，左取右，右取左。寒热颈适，肩臂不可举，臂俞主之。风寒热，液门主之。寒热颈颔肿，后溪主之。寒热善呕，商丘主之。呕厥寒，时有微热，胁下支满，喉痛，嗌干，膝外廉痛，淫泺胫酸，腋下肿，马刀，肩肿吻伤痛，太冲主之。

心（《千金》作心痛）如悬，阴厥，脚后廉急，不可前却，血痈肠便脓血，足跗上痛，舌卷不能言，善笑，足痿不收履，溺青赤白黄黑，青取井，赤取荥，黄取输，白取经，黑取合，血痔泄（《千金》下有利字）后重，腹痛如癃状，狂仆必有所扶持，及大气涎出，鼻孔中痛，腹中常鸣，骨寒热无所安，汗出不休，复留主之。男子如蛊，女子如阻，寒热少腹偏肿，阴谷主之。少腹痛，泄出糜，次指间热，若脉陷寒热身痛，唇渴不干，汗出，毛发焦，脱肉少气，内有热，不欲动摇，泄脓血，腰引少腹痛，暴惊，狂言非常，巨虚下廉主之。胸中满，腋下肿，马刀，善自啮舌颊，天牖中肿，淫泺胫酸，头眩，枕骨颔腮肿，目涩身痹，洒淅振寒，季胁支满，寒热，胁腰腹膝外廉痛，临泣主之。寒热颈肿，丘墟主之。寒热颈腋下肿，申脉主之。寒热酸，四肢不举，腋下肿，马刀，喉痹，髀膝颈骨摇，酸痹不仁，阳辅主之。寒热痹，胫不收，阳交主之。寒热腰痛如折，束骨主之。

寒热目 ktkt，善咳喘逆，通谷主之。寒热善唏，头重足寒，不欲食，脚挛，京骨主之。寒热篡反出，承山主之。寒热篡后出，螈，脚酸重，战栗不能久立，脚急肿，跗痛足筋挛，少腹引喉嗌，大便难，承筋主之。跟厥膝急，腰脊痛引腹，篡阴股热，阴暴痛，寒热膝酸重，合阳主之。

## [卷八] 经络受病入肠胃五脏积发伏梁息贲肥气痞气奔豚第二

黄帝问曰 ∶ 百病始生，三部之气，所伤各异，愿闻其会？岐伯对曰 ∶ 喜怒不节则伤于脏，脏伤则病起于阴；清湿袭虚，则病起于下；风雨袭虚，则病起于上，是谓三部。至其淫，不可胜数。风雨寒热，不得虚邪，不能独伤人。卒然逢疾风豪雨而不病者，盖无虚邪不能独伤。此必因虚邪之风，与其身形，两虚相搏，乃客于形，两实相逢，中人肉间。

其中于虚邪也，因其天时，与其躬身，参以虚实，大病乃成。气有定舍，因处为名，上下内外，分为三真。是故虚邪之中人也，始于皮肤。皮肤缓则腠理开，腠理开则邪从毛发入，毛发入则稍深，稍深则毛发立，洒然，皮肤痛。留而不去，则传舍于络，在络之时，通于肌舍于俞，在俞之时，六经不通，四节即痛，腰脊乃强。留而不去，传舍于伏冲之脉，在伏冲之脉时，身体重痛。留而不去，传舍于肠胃，在肠胃之时，贲晌腹胀，多寒则肠鸣飧泄不化，多热则溏出糜。留而不去，传舍于肠胃之外，募原之间。留着于脉，稽留而不去，息而成积，或着孙络，或着脉络，或着经脉，或着俞脉，或着于伏冲之脉，或着于膂筋，或着于肠胃之募原，上连于缓筋，邪气淫，不可胜论。其着孙络之脉而成积，往来上下，擘（音拍，破尽也）乎（《太素》作臂手）孙络之居也。浮而缓，不能拘积而止之。故往来移行肠胃而居，饱则益大，饥则益小，其着于缓筋也，似阳明之积，饱则痛，饥则安。其着于肠胃之募原也，痛而外连于缓筋也，饱则安，饥则痛。其着于伏冲之脉者，揣之应手而动，发手则热，气下于两股，如汤沃之状。其着于膂筋在肠后者，饥则积见，饱则积不见，按之弗得。其着于俞脉者，闭塞不通，津液不下，而空窍干。此邪气之从入内，从上下者也。曰 ∶ 积之始生，至其已成奈何？曰 ∶ 积之始也，得寒乃生厥，止乃成积。曰 ∶ 其成奈何？曰 ∶ 厥气生足溢（《灵枢》作足俯），足溢生胫寒，胫寒则脉血凝泣，寒热上下，入于肠胃，入于肠胃则胀，外之汁沫迫聚不得散，日以成积。卒然盛食多饮，则脉满。起居不节，用力过度，则络脉伤。阳络伤则血外溢，溢则衄血；阴络伤则血内溢，溢则便血。外之络伤则血溢于肠外，有寒汁沫，与血相搏，则并合凝聚，不得散而成积矣。卒然中于寒，若内伤于忧恐，则气上逆，气上逆则穴俞不通，温气不行，凝血蕴里而不散，津液凝涩，着而不去，而积皆成矣。曰 ∶ 其生于阴者奈何？曰 ∶ 忧思伤心；重寒伤肺；忿怒伤肝；醉饱入房，汗出当风则伤脾；用力过度，入房汗出浴水，则伤肾。此内外三部之所生病也。察其所痛以知其应，有余不足，当补则补，当泻则泻，无逆天时，是谓至治。

曰 ∶ 人之善病肠中积者，何以候之？曰 ∶ 皮薄而不泽，肉不坚而淖泽；如此则肠胃恶，恶则邪气留止，积聚乃作。

肠胃之积，寒温不次，邪气乃（一本作稍）止，其蓄积止，大聚乃起。

曰 ∶ 病有身体腰股背皆肿，环脐而痛，是谓何病？曰 ∶ 名曰伏梁，此风根也，不可动，动之为水溺涩之病。病有少腹盛，左右上下皆有根者，名曰伏梁也。裹大脓血，居肠胃之外，不可治之，每切按之至死。此下则因阴，必下脓血，上则迫胃脘生鬲，侠（一本作根据）胃脘内痈，此久病也，难治。居脐上为逆，居脐下为顺，勿动亟夺。其气溢（《素问》作泄）于大肠而着于肓，肓之原在脐下，故环脐而痛也。

《难经》曰 ∶ 心之积名曰伏梁，起于脐上，上至心下，大如臂，久久不愈，病烦心，心痛，以秋庚辛日得之。肾病传心，心当传肺，肺以秋王不受邪，因留结为积。

《难经》曰 ∶ 肺之积名曰息贲，在右胁下覆大如杯，久久不愈，病洒洒恶寒，气逆喘咳，发肺痈，以春甲乙日得之。心病传肺，肺当传肝，肝以春王不受邪，因留结为积。

曰 ∶ 病胁下满，气逆行，三二岁不已，是为何病？曰 ∶ 病名息贲，此不妨于食，不可灸刺，积为导引服药，药不能独治也。

《难经》曰 ∶ 肝之积名曰肥气，在左胁下，如覆杯，有头足如龟鳖状，久久不愈，发咳逆，疟，连岁月不已，以季夏戊己日得之。肺病传肝，肝当传脾，脾以季夏王不受邪，因留结为积。此与息贲略同。

《难经》曰 ∶ 脾之积名曰痞气，在胃脘，覆大如盘，久久不愈，病四肢不收，发黄胆，饮食不为肌肤，以冬壬癸日得之。肝病传脾，脾当传肾，肾以冬王不受邪，因留结为积。

《难经》曰 ∶ 肾之积名曰贲豚，发于少腹，至心下若豚状，或上或下无时，久不已，令人喘逆，骨痿少气，以夏丙丁日得之。肺病传肾，肾当传心，心以夏王不受邪，因留结为积也。

息贲时唾血，巨阙主之。腹中积上下行，悬枢主之。疝积胸中痛，不得穷屈，天容主之。暴心腹痛，疝横发上冲心，云门主之。心下大坚，肓俞、期门及中脘主之。脐下疝绕脐痛，冲胸不得息，中极主之。贲豚上，腹坚，痛引阴中，不得小便，两丸骞，阴交主之。脐下疝绕脐痛，石门主之。奔豚气上，腹痛，强不能言，茎肿前引腰，后引小腹，腰坚痛，下引阴中，不得小便，两丸骞，石门主之。奔豚寒气入小腹，时欲呕，伤中溺血，小便数，背脐痛引阴，腹中窘急欲凑，后泄不止，关元主之。奔豚上抢心，甚则不得息，忽忽少气，尺厥，心烦痛，饥不能食，善寒中，腹胀引而痛，小腹与脊相控暴痛，时窘之后，中极主之。腹中积聚时切痛，商曲主之。脐下积疝瘕，胞中有血，四满主之。脐疝绕脐而痛，时上冲心，天枢主之。气疝哕呕，面肿奔豚，天枢主之。

奔豚，卵上入，痛引茎，归来主之。奔豚上下，期门主之。疝瘕，髀中急痛，循胁，上下抢心，腹痛积聚，府舍主之。奔豚腹胀肿，章门主之。少腹积聚，劳宫主之。环脐痛，阴骞两丸缩，坚痛不得卧，太冲主之。寒疝，下至腹腠膝腰，痛如清水，大腹（一作小腹）诸疝，按之至膝上，伏兔主之。寒疝痛，腹胀满，痿厥少气，阴市主之。大疝腹坚，丘墟主之。

## [卷八] 五脏六腑胀第三

黄帝问曰 ∶ 脉之应于寸口，如何而胀？岐伯对曰 ∶ 其至大坚直以涩者，胀也。曰 ∶ 何以知其脏腑之胀也？曰 ∶ 阴为脏而阳为腑也。曰 ∶ 夫气之令人胀也，在于血脉之中耶，抑脏腑之内乎？曰 ∶ 二者皆在焉，然非胀之舍也。曰 ∶ 愿闻胀舍？曰 ∶ 夫胀者，皆在于腑脏之外，排脏腑而廓胸胁，胀皮肤，故命曰胀。曰 ∶ 脏腑之在内也，若匣匮之藏禁器也，各有次舍，异名而同处一域之中，其气各异，愿闻其故？曰 ∶ 夫胸腹者，脏腑之城郭。膻中者，心主之中宫也。胃者，太仓也。咽喉少腹者，传道也。胃之五窍者，闾里之门户也。廉泉玉英者，津液之道路也。故五脏六腑，各有畔界，其病各有形状。营气循脉，卫气逆为脉胀，卫气并血脉循分肉为肤胀（《灵枢》作营气循脉为脉胀，卫气并脉循分肉为肤胀）。取三里泻之，近者一下（一本作分，下同），远者三下，无问虚实，工在疾泻也。曰 ∶ 愿闻胀形？曰 ∶ 心胀者，烦心短气，卧不得安。肺胀者，虚满而喘咳。肝胀者，胁下满而痛引少腹。脾胀者，苦哕，四肢闷，体重不能衣。肾胀者，腹满引背怏怏然，腰髀痛。胃胀者，腹满胃脘痛，鼻闻焦臭，妨于食，大便难。大肠胀者，肠鸣而痛濯濯，冬日重感于寒则泄飧不化。小肠胀者，小腹胀，引腰而痛。膀胱胀者，小腹满而气癃。三焦胀者，气满于皮肤中，壳壳然而不坚。胆胀者，胁下痛胀，口苦，好太息。凡此诸胀，其道在一，明知逆顺，针数不失。泻虚补实，神去其室，致邪失正，真不可定，粗工所败，谓之夭命。补虚泻实，神归其室，久塞其空，谓之良工。曰 ∶ 胀者焉生，何因而有名？曰 ∶ 卫气之在身也，常并脉循分肉，行有逆顺，阴阳相随，乃得天和，五脏皆治，四时皆叙，五谷乃化。然而厥气在下，营卫留止，寒气逆上，真邪相攻，两气相搏，乃舍为胀。曰何以解惑？曰 ∶ 合之于真，三合而得。曰 ∶ 无问虚实，工在疾泻，近者一下，远者三下，今有三而不下，其过焉在？曰 ∶ 此言陷于肉肓而中气穴者也。不中气穴而气内闭藏，不陷肓则气不行，上越中肉则卫气相乱，阴阳相逆。其于胀也，当泻而不泻，故气不下。必更其道，气下乃止，不下复起，可以万全，恶有殆者乎。其于胀也，必审其诊，当泻则泻，当补则补，如鼓之应桴，恶有不下者乎。

心胀者，心俞主之，亦取列缺。肺胀者，肺俞主之，亦取太渊。肝胀者，肝俞主之，亦取太冲。脾胀者，脾俞主之，亦取太白。肾胀者，肾俞主之，亦取太溪。胃胀者，中脘主之，亦取章门。大肠胀者，天枢主之。小肠胀者，中主之。膀胱胀者，曲骨主之。三焦胀者，石门主之。胆胀者，阳陵泉主之。五脏六腑之胀，皆取三里。三里者，胀之要穴也。

## [卷八] 水肤胀鼓胀肠覃石瘕第四

黄帝问曰 ∶ 水与肤胀、鼓胀、肠覃、石瘕，何以别之？岐伯对曰 ∶ 水之始起也，目窠上微肿，如新卧起之状，颈脉动，时咳，阴股间寒，足胫肿，腹乃大。其水已成也，以手按其腹，随手而起，如裹水之状，此其候也。肤胀者，寒气客于皮肤之间，壳壳然不坚，腹大，身尽肿，皮肤浓，按其腹，腹陷而不起，腹色不变，此其候也。鼓胀者，腹身皆肿大如肤胀等，其色苍黄，腹筋（一本作脉）起，此其候也。肠覃者，寒气客于肠外，与卫气相搏，正气不得营，因有所系，瘕而内着，恶气乃起，息肉乃生。其始生也，大如鸡卵，稍以益大。至其成也，如杯子状，久者离岁月，按之则坚，推之则移，月事时下，此其候也。石瘕者，生于胞中，寒气客于子门，子门闭塞，气不通，恶血当泻不泻，血乃留止，日以益大，状如杯子，月事不以时下，皆生于女子，可导而下之。曰 ∶ 肤胀鼓胀可刺耶？曰 ∶ 先刺其腹之血络，后调其经，亦刺去其血脉。曰 ∶ 有病心腹满，旦食则不能暮食，此为何病？曰 ∶ 此名为鼓胀，治之以鸡矢醴，一剂知，二剂已。曰 ∶ 其时有复发者何也？曰 ∶ 此食饮不节。故时有病也。虽然其病且已，因当风气聚于腹也。

风水肤胀为五十九刺（《灵枢》作五十七刺），取皮肤之血者，尽取之。徒水，先取环谷下三寸，以针刺之而藏之，引而内之，入而复出，以尽其水，必坚束之，束缓则烦闷，束急则安静。间日一刺之，水尽乃止。饮则闭药，方刺之时徒饮之，方饮无食，方食无饮，无食他食，百三十五日。

水肿，人中尽满，唇反者死，水沟主之。水肿大脐平，灸脐中，无理不治。水肿，水气行皮中，阴交主之。水肿腹大，水胀，水气行皮中，石门主之。石水痛引胁下胀，头眩痛，身尽热，关元主之。振寒大腹石水，四满主之。石水，刺气冲，石水，章门及然谷主之。石水，天泉主之。腹中气盛，腹胀逆（《千金》作水胀逆），不得卧，阴陵泉主之。水中留饮，胸胁支满，刺陷谷，出血，立已。水肿胀皮肿，三里主之。胞中有大疝瘕积聚，与阴相引而痛，苦涌泄上下出，补尺泽、太溪，手阳明寸口皆补之。

## [卷八] 肾风发风水面肿第五

黄帝问曰 ∶ 少阴何以主肾，肾何以主水？岐伯对曰 ∶ 肾者至阴也，至阴者盛水也，肺者太阴也，少阴者冬脉也，其本在肾，其末在肺，皆积水也。曰 ∶ 肾何以聚水而生病？曰 ∶ 肾者胃之关也。关门不利，故聚水而从其类。上下溢于皮肤，故为肿。

肿者，聚水而生病也。曰 ∶ 诸水皆主于肾乎？曰 ∶ 肾者牝藏也，地气上者属于肾而生水液，故曰至阴。勇里，传为肿，本之于肾，名曰风水。曰 ∶ 有病肾风者，面庞然肿（《素问》无肿字）壅害于言，可刺否？曰 ∶ 虚不当刺，不当刺而刺，后五日其气必至。曰 ∶ 其至何如？曰 ∶ 至必少气，时从胸背上至头汗出，手热，口干苦渴，小便黄，目下肿，腹中鸣，身重难行，月事不来，烦而不能食，食不能正偃，正偃则咳甚，病名曰风水。曰 ∶ 愿闻其说。曰 ∶ 邪之所凑，其气必虚，阴虚者阳必凑之，故少气时热而汗出，小便黄。小便黄者，少腹气热也。不能正偃者，胃中不和也。正偃则咳甚，上迫肺也。诸有水气者，微肿见于目下。曰 ∶ 何以言之？曰 ∶ 水者阴也，目下亦阴也，腹者至阴之所居。故水在腹者，必使目下肿。真气上逆，故口苦舌干，卧不得正偃，则咳出清水也。诸水病者，皆不得卧，卧则惊，惊则咳甚也。腹中鸣者，脾本于胃也。传脾则烦不能食。食不下者，胃脘隔也。身重难以行者，胃脉在足也。月事不来者，胞脉闭也。胞脉者，属心而络于胞中，今气上迫肺，心气不得下通，故月事不来也。曰 ∶ 有病庞然如水气状，切其脉大紧，身无痛者形不瘦，不能食，食少，名为何病？曰 ∶ 病主（《素问》作生）在肾，名曰肾风。肾风而不能食，善惊不已（《素》无不字），心气痿者死。

风水膝肿，巨虚上廉主之。面肿，上星主之，先取噫嘻，后取天牖、风池主之。风水面（一作浮）肿，冲阳主之。风水面肿，颜黑，解溪主之。

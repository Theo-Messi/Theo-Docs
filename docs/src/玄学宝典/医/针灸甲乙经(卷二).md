---
title: 针灸甲乙经(卷二)
editLink: true
---

## [卷二] 十二经脉络脉支别第一（上）

雷公问曰 ∶ 禁脉之言，凡刺之理，经脉为始，愿闻其道？黄帝答曰 ∶ 经脉者，所以决死生，处百病，调虚实，不可不通也。

肺手太阴之脉，起于中焦，下络大肠，还循胃口，上膈属肺，从肺系横出腋下，下循内，行少阴心主之前，下肘中，循臂内廉上骨下廉，入寸口，上鱼，循鱼际，出大指之端。其支者，从腕后直出次指内廉，出其端。是动则病肺胀满，膨膨然而喘咳，缺盆中痛，甚则交两手而瞀（音务，又音茂），是谓臂厥。是主肺所生病者，咳，上气，喘喝，烦心，胸满，（音如）臂内前廉痛，厥，掌中热。气盛有余则肩背痛，风寒汗出中风，小便数而欠。气虚则肩背痛寒，少气不足以息，溺色变（一云卒遗矢无度）。为此诸病。凡十二经之病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大三倍于人迎，虚者则寸口反小于人迎也。

大肠手阳明之脉，起于大指次指之端外侧，循指上廉，出合谷两骨之间，上入两筋之中，循臂上廉，入肘外廉，上循外廉上肩，出（音隅）骨之前廉，上出柱骨之会上，下入缺盆，络肺下鬲，属大肠。其支者，从缺盆直上至颈，贯颊，下入齿中，还出侠口，交人中，左之右，右之左，上侠鼻孔。是动则病齿痛，颊肿。是主津液所生病者，目黄，口干，鼽（音求）衄，喉痹，肩前痛者，大指次指痛不用。气盛有余则当脉过者热肿，虚则寒栗不复。为此诸病。盛者则人迎大三倍于寸口；虚者则人迎反小于寸口也。

胃足阳明之脉，起于鼻交中，傍约大肠之脉，下循鼻外，上入齿中，还出侠口环唇，下交承浆，却循颐后下廉，出大迎，循颊车，上耳前，过客主人，循发际至额颅。其支者，从大迎前下人迎，循喉咙入缺盆，下鬲属胃络脾。其直者，从缺盆下乳内廉，下侠脐，入气街中。其支者，起于胃口，下循腹里，下至气街中而合，以下髀关，抵伏兔，下入膝膑中，下循外廉，下足跗，入中指内间。其支者，下膝三寸而别，以下入中指外间。其支者，别跗上入大指间，出其端。是动则病凄凄然振寒，善伸数欠，颜黑。

病至则恶人与火，闻木音则惕然惊，心欲动，独闭户塞牖而处，甚则欲上高而歌，弃衣而走，贲响腹胀，是为臂（一作）厥。是主血所生病者，狂（一作疟）温淫汗出，鼽衄，口唇紧，颈肿喉痹，大腹水肿，膝膑肿痛，循膺、乳、气街、股、伏兔、外廉、足跗上皆痛，中指不用。气盛则身以前皆热，其有余于胃，则消谷善饥，溺色黄。

气不足则身以前皆寒栗，胃中寒则胀满。为此诸病。盛者人迎大三倍于寸口，虚者人迎反小于寸口也。

脾足太阴之脉，起于大指之端，循指内侧白肉际，过核骨后，上内踝前廉，上内，循骨后，交出厥阴之前，上循膝股内前廉，入腹属脾络胃，上鬲侠咽，连舌本，散舌下。其支者，复从胃别上鬲注心中。是动则病舌本强，食则呕，胃脘痛，腹胀善噫，得后与气，则快然如衰，身体皆重。是主脾所生病者，舌本痛，体不能动摇，食不下，烦心心下急，寒疟、溏，瘕（音加）泄、水闭、黄胆，不能食，唇青，强立股膝内肿痛，厥，足大指不用。为此诸病。盛者则寸口大三倍于人迎，虚者则寸口反小于人迎也。

心手少阴之脉，起于心中，出属心系，下鬲络小肠。其支者，从心系，上侠咽，系目系（一本作循胸出胁）。其直者，复从心系却上肺，上出腋下，下循内后廉，循太阴心主之后，下肘中内廉，循臂内后廉，抵掌后锐骨之端，入掌内后廉，循小指内出其端。是动则病嗌干心痛，渴而欲饮，是为臂厥。是主心所生病者，目黄胁满痛，臂内后廉痛，厥，掌中热痛。为此诸病。盛者则寸口大再倍于人迎，虚者则寸口反小于人迎也。

小肠手太阳之脉，起于小指之端，循手外侧上腕，出踝中，直上循臂骨下廉，出肘内侧两骨之间，上循外后廉，出肩解，绕肩胛，交肩上，入缺盆，向腋下，络心，循咽下鬲抵胃，属小肠。其支者，从缺盆循颈上颊，至目锐，却入耳中。其支者，别颊上（音拙）抵鼻，至目内，斜络于颧。是动则病嗌痛颔肿，不可以顾，肩似拔，似折。是主腋所生病者，耳聋目黄，颊肿，颈颔肩肘臂外后廉痛。为此诸病。盛者则人迎大再倍于寸口，虚者则人迎反小于寸口也。

膀胱足太阳之脉，起于目内，上额交巅。其支者，从巅至耳上角。其直者，从巅入络脑，还出别下项，循肩膊内，挟脊抵腰中，入循膂，络肾属膀胱。其支者，从腰中下会于后阴，贯臀入中。其支者，从膊内左右别下贯胛（一作髋）挟脊内，过髀枢，循髀外后廉，下合中，以下贯（足踉也）内，出外踝之后，循京骨，至小指外侧。是动则病冲头痛，目似脱，项似拔，脊腰似折不可以曲，如结，如裂，是谓踝厥。是主筋所生病者，痔疟狂颠疾，头囟（音信）项颈间痛，目黄泪出，鼽衄，项背腰尻脚皆痛，小指不用。为此诸病。盛者则人迎大再倍于寸口。虚者则人迎反小于寸口也。

肾足少阴之脉，起于小指之下，斜趣足心，出然谷之下，循内踝之后，别入跟中，以上内，出中内廉，上股内后廉，贯脊属肾络膀胱。其直者，从肾上贯肝膈，入肺中，循喉咙，侠舌本（一本云从横骨中挟脐循腹里上行而入肺）。其支者，从肺出络心，注胸中。是动则病饥不欲食，面黑如炭色，咳唾则有血，喝喝（一作喉鸣）而喘，坐而欲起，目 ktkt 无所见，心如悬饥状，是为骨厥。是主肾所生病者，口热舌干，咽肿上气，嗌干及痛，烦心，心痛，黄胆，肠，脊股内后廉痛，痿厥，嗜卧，足下热而痛。灸则强食生肉，缓带被发，大杖重履而步。为此诸病。盛者则寸口大再倍于人迎，虚者则寸口反小于人迎也。

心主手厥阴之脉，起于胸中，出属心包络，下鬲，历络三焦。其支者，循胸出胁下腋三寸，上抵腋下，循内行太阴、少阴之间，入肘中，下循臂行两筋之间，循中指出其端。其支者，别掌中，循小指次指出其端。是动则病手心热，臂肘挛急，腋肿，甚则胸胁支满，心中大动，面赤目黄，喜笑不休。是主脉（一作心包络）所生病者，烦心心痛，掌中热。为此诸病。盛者则寸口大一倍于人迎，虚者则寸口反小于人迎也。

三焦手少阳之脉，起于小指次指之端，上出两指之间，循手表腕出臂外两骨之间，上贯肘，循外上肩，而交出足少阳之后，入缺盆，布膻中，散络心包，下鬲，遍属三焦。其支者，从膻中，上出缺盆，上项侠耳后，直上出耳上角，以屈下额（一作颊），至。其支者，从耳后入耳中，出走耳前，过客主人前，交颊，至目锐。是动则病耳聋，浑浑，嗌肿喉痹。是主气所生病者，汗出，目锐痛，颊耳后肩肘臂外皆痛，小指次指不为用。为此诸病。盛者则人迎大一倍于寸口，虚者则人迎反小于寸口也。

胆足少阳之脉，起于目锐，上抵头角，下耳后，循颈行手少阳之前，至肩上，却交出手少阳之后，入缺盆。其支者，从耳后，入耳中，出走耳前，至目锐后。其支者，别目锐，下大迎，合手少阳抵于下（一本云别目锐上迎手少阳于额），加颊车，下颈，合缺盆，以下胸中，贯膈络肝属胆，循胁里，出气街，绕毛际，横入髀厌中。其直者，从缺盆下腋，循胸中，过季胁，下合髀厌中，以下循髀阳，出膝外廉，下外辅骨之前，直下抵绝骨之端，下出外踝之前，循足跗上，入小指次指之端。其支者，别跗上，入大指之间，循大指歧骨内出其端，还贯入爪甲，出三毛。是动则病口苦，善太息，心胁痛不能反侧，甚则面微尘，体无膏泽，足外反热，是为阳厥。是主骨所生病者，头面颔痛，目锐痛，缺盆中肿痛，腋下肿痛，马刀挟瘿，汗出振寒，疟，胸中胁肋髀膝外至绝骨外踝前及诸节皆痛，小指次指不用。为此诸病。盛者则人迎大一倍于寸口，虚者人迎反小于寸口也。

肝足厥阴之脉，起于大指丛毛之际，上循足跗上廉，去内踝一寸，上外踝八寸，交出太阴之后，上内廉，循股阴入毛中，环阴器，抵小腹，侠胃属肝络胆，上贯膈，布胁肋，循喉咙之后，上入颃颡，连目系，上出额，与督脉会于巅。（一云 ∶ 其支者，从小腹与太阴、少阳结于腰髁夹脊下第三第四骨孔中）。其支者，从目系下颊里，环唇内。其支者，复从，面尘脱色。是主肝所生病者，胸满呕逆，洞泄，狐疝，遗精癃闭。为此诸病。盛者则寸口大一倍于人迎，虚者则寸口反小于人迎也。

足少阴气绝则骨枯，少阴者冬脉也，伏行而濡骨髓者也，故骨不濡（一作软）则肉不能着骨也，骨肉不相亲则肉濡而却，肉濡而却故齿长而垢，发无润泽，无润泽者骨先死，戊笃己死，土胜水也。

手少阴气绝则脉不通，脉不通则血不流，血不流则发色不泽，故面色如黧（一作漆柴）者血先死，壬笃癸死，水胜火也。《灵枢》云 ∶ 少阴终者，面黑齿长而垢，腹胀闭，上下不通而终矣。

足太阴气绝则脉不营其口唇，口唇者肌肉之本也，脉弗营则肌肉濡，肌肉濡则人中满（一作舌痿），人中满则唇反，唇反者肉先死，甲笃乙死，木胜土也。

手太阴气绝则皮毛焦，太阴者行气温于皮毛者也，气弗营则皮毛焦，皮毛焦则津液去，津液去则皮节着，皮节着则爪枯毛折，毛折者毛先死，丙笃丁死，火胜金也。《九卷》云 ∶ 腹胀闭不得息，善噫，善呕，呕则逆，逆则面赤，不逆上下不通，上下不通则面黑皮毛焦而终矣。

足厥阴气绝则筋弛，厥阴者肝脉也，肝者筋之合也，筋者聚于阴器，而脉络于舌本，故脉弗营则筋缩急，筋缩急则引卵与舌，故唇青舌卷卵缩则筋先死，庚笃辛死，金胜木也。《九卷》云 ∶ 中热嗌干，喜溺烦心，甚则舌卷卵上缩而终矣。

五阴俱绝则目系转，转则目运，运为志先死，故志先死则远一日半而死矣。

太阳脉绝，其终也，戴眼，反折螈，其色白，绝汗乃出，则终矣。

少阳脉绝，其终也，耳聋，百节尽纵，目橐（一作 ht，一本无此字）系绝，系绝一日半死，其死也，目白（一作色青白）乃死。

阳明脉绝，其绝也，口目动作，善惊妄言，色黄，其上下经盛而不行（一作不仁），则终矣。

六阳俱绝则阴阳相离，阴阳相离则腠理发泄，绝汗乃出，大如贯珠，转出不流，则气先死矣。故旦占夕死，夕占旦死。此十二经之败也。

## [卷二] 十二经脉络脉支别第一（下）

黄帝问曰 ∶ 经脉十二，而手太阴之脉独动不休何也？岐伯对曰 ∶ 足阳明胃脉也，胃者五脏六腑之海，其清气上注于肺，肺气从太阴而行之，其行也以息往来，故人脉一呼再动，一吸脉亦再动，呼吸不已，故动而不止。曰 ∶ 气口何以独为五脏主？曰 ∶ 胃者水谷之海，六腑之大源也。五味入于口，藏于胃，以养五脏气，气口亦太阴也，是以五脏六腑之气味皆出于胃，变见于气口。故五气入于鼻，藏于心肺，肺有病而鼻为之不利也。（《九卷》言其动，《素问》论其气，此言其为五脏之所主，相发明也）。曰 ∶ 气之过于寸口也，上出焉息，下出焉伏，何道从还，不知其极也？曰 ∶ 气之离于脏也，卒然如弓弩之发，如水岸之下，上于鱼以反衰，其余气衰散以逆上，故其行微也。

曰 ∶ 足阳明因何而动？曰 ∶ 胃气上注于胃，其悍气上冲头者，循喉上走空窍，循眼系入络脑，出颔下客主人，循牙车，合阳明，并下人迎，此胃气走于阳明者也。故阴阳上下，其动也若一。故阳病而阳脉小者为逆，阴病而阴脉大者为逆，阴阳俱盛，与其俱动，若引绳相倾者病。曰 ∶ 足少阴因何而动？曰 ∶ 冲脉者十二经脉之海也，与少阴之大络起于肾下，出于气街，循阴股内廉，斜入中，循骨内廉，并少阴之经，下入内踝之后足下。其别者，斜入踝内，出属跗上，入大指之间，以注诸络，以温足跗，此脉之常动者也。

曰 ∶ 卫气之行也，上下相贯，如环无端，今有卒遇邪气，及逢大寒，手足不随，其脉阴阳之无端，莫知其纪，终而复始，此之谓也。

十二经脉伏行于分肉之间，深而不见。其常见者，足太阴脉过于外踝之上，无所隐。

故诸脉之浮而常见者，皆络脉也。六经络，手阳明少阴之大络起五指间，上合肘中。饮酒者，卫气先行皮肤，先充络脉，络脉先盛，则卫气以平，营气乃满，而经脉大盛也。脉之卒然动者，皆邪气居之，留于本末，不动则热，不坚则陷且空，不与众同，是以知其何脉之动也。

雷公问曰 ∶ 何以知经脉之与络脉异也？黄帝答曰 ∶ 经脉者，常不可见也。其虚实也，以气口知之。脉之见者，皆络脉也。诸络脉皆不能经大节之间，必行绝道而出入复合于皮中，其会皆见于外。故诸刺络脉者，必刺其结上，甚血者虽无血结，急取之以泻其邪而出其血，留之发为痹也。

凡诊络脉，脉色青则寒且痛，赤则有热。胃中有寒，则手鱼际之络多青。胃中有热，则鱼际之络赤。其暴黑者，久留痹也。其有赤有青有黑者，寒热也。其青而小短者，少气也。

凡刺寒热者，皆多血络，必间日而一取之，血尽乃止，调其虚实。其小而短者少气，甚者泻之则闷，闷甚则仆不能言，闷则急坐之也。

手太阴之别，名曰列缺，起于腕上分间，并太阴之经直入掌中，散入于鱼际。其病实则手兑骨掌热，虚则欠 kt（音掐开口也），小便遗数，取之去腕一寸半，别走阳明。

手少阴之别，名曰通里，在腕一寸半，别而上行，循经入于心中，系舌本，属目系。实则支膈，虚则不能言，取之腕后一寸，别走太阳。

手心主之别，名曰内关，去腕二寸，出于两筋之间，循经以上，系于心包络，心系实则心痛，虚则为烦心，取之两筋间。

手太阳之别，名曰支正，上腕五寸，内注少阴，其别者上走肘，络肩。实则筋弛肘废，虚则生疣，小者如指痂疥，取之所别。

手阳明之别，名曰偏历，去腕三寸，别走太阴，其别者上循臂，乘肩，上曲颊遍齿。其别者入耳，会于宗脉。实则龋（音禹）齿耳聋，虚则齿寒痹鬲，取之所别。

手少阳之别，名曰外关，去腕二寸，外绕臂，注胸中，合心主。实则肘挛，虚则不收，取之所别。

足太阳之别，名曰飞扬，去踝七寸，别走少阴，实则窒鼻（一云鼽窒）头背痛，虚则鼽衄，取之所别。

足少阳之别，名曰光明，去踝上五寸，别走厥阴，并经下络足跗。实则厥，虚则痿，坐不能起，取之所别。

足阳明之别，名曰丰隆，去踝八寸，别走太阴。其别者，循胫骨外廉上络头项，合诸经之气，下络喉嗌。其病气逆则喉痹瘁喑。实则颠狂，虚则足不收，胫枯，取之所别。

足太阴之别，名曰公孙，去本节后一寸，别走阳明。其别者，入络肠胃。厥气上逆则霍乱，实则肠中切痛，虚则鼓胀，取之所别。

足少阴之别，名曰大钟，当踝后绕跟，别走太阳。其别者，并经上走于心包下，外贯腰脊。其病气逆则烦闷，实则癃闭，虚则腰痛，取之所别。

足厥阴之别，名曰蠡沟，去内踝上五寸，别走少阳。其别者，循经上睾，结于茎。其病气逆则睾肿卒疝，实则挺长热，虚则暴痒，取之所别。

任脉之别，名曰尾翳，下鸠尾，散于腹。实则腹皮痛，虚则瘙痒，取之所别。

督脉之别，名曰长强。侠脊上项散头，上下当肩胛左右，别走太阳，入贯膂。实则脊强，虚则头重，高摇之，挟脊之有过者（《九墟》无此九字），取之所别。

脾之大络名曰大包，出渊腋下三寸，布胸胁。实则一身尽痛，虚则百脉皆纵，此脉若罗络之血者，皆取之。凡此十五络者，实则必见，虚则必下，视之不见，求之上下，人经不同，络脉异所别也黄帝问曰 ∶ 皮有分部，脉有经纪，愿闻其道？岐伯对曰 ∶ 欲知皮部以经脉为纪者，诸经皆然。阳明之阳，名曰害蜚，十二经上下同法，视其部中有浮络者，皆阳明之络也。其色多青则痛，多黑则痹，黄赤则热，多白则寒，五色皆见，则寒热也。络盛则入客于经，阳主外，阴主内。

少阳之阳，名曰枢杼（一作持），视其部中有浮络者，皆少阳之络也。络盛则入客于经。

故在阳者主内，在阴者主外，以渗于内也。诸经皆然。

太阳之阳，名曰关枢，视其部中有浮络者，皆太阳之络也。络盛则入客于经。

少阴之阴，名曰枢儒，视其部中有浮络者，皆少阴之络也。络盛则入客于经，其入于经也，从阳部注于经，其出者，从阴部内注于骨。

心主之阴，名曰害肩，视其部中有浮络者，皆心主之络也。络盛则入客于经。

太阴之阴，名曰关蛰，视其部中有浮络者，皆太阴之络也。络盛则入客于经。凡此十二经络脉者。皮之部也，是故百病之始生也，必先客于皮毛，邪中之则腠理开，开则入客于络脉，留而不去，传入于经，留而不去，传入于腑，禀于肠胃。邪之始入于皮也，淅然起毫间，寒多则筋挛骨痛，热多则筋弛骨消，肉烁破，毛直而败也。曰 ∶ 十二部，其生病何如？曰 ∶ 皮者，脉之部也。邪客于皮则腠理开，开则邪入客于络脉，络脉满则注于经脉，经脉满则入舍于腑脏。故皮有分部，不愈而生大病也。

曰 ∶ 夫络脉之见，其五色各异，其故何也？曰 ∶ 经有常色，而络无常变。曰 ∶ 经之常色何如？曰 ∶ 心赤肺白肝青脾黄肾黑，皆亦应其经脉之色也。曰 ∶ 其络之阴阳亦应其经乎？曰 ∶ 阴络之色应其经，阳络之色变无常，随四时而行。寒多则凝泣，凝泣则青黑；热多则淖（音皋），淖则黄赤。此其常色者，谓之无病。五色俱见，谓之寒热。

曰 ∶ 余闻人之合于天地也，内有五脏，以应五音、五色、五味、五时、五位。外有六腑，以合六律。主持阴阳诸经，而合之十二月、十二辰、十二节、十二时、十二经水、十二经脉，此五脏六腑所以应天道也。夫十二经脉者，人之所以生，病之所以成，人之所以治，病之所以起，学之所始，工之所止，粗之所易，上之所难也。其离合出入奈何？曰 ∶ 此粗之所过，上之所悉也，请悉言之 ∶ 足太阳之正，别入于中，其一道下尻五寸，别入于肛，属于膀胱，散之肾，循膂当心入散。直者，从膂上出于项，复属于太阳，此为一经也。

足少阴之正，至中，别走太阳而合，上至肾，当十四椎，出属带脉。直者，系舌本，复出于项，合于太阳，此为一合。（《九墟》云 ∶ 或以诸阴之别者皆为正也）。

足少阳之正，或以诸经别者为正（一本云绕髀入毛际，合于厥阴）。别者入季胁之间，循胸里，属胆，散之上肝贯心，以上侠咽，出颐颔中，散于面，系目系，合少阳于外。

足厥阴之正，别跗上，上至毛际，合于少阳，与别俱行，此为二合。

足阳明之正，上至髀，入于腹里，属于胃，散之脾，上通于心，上循咽，出于口，上，还系目，合于阳明。

足太阴之正，则别上至髀，合于阳明，与别俱行，上络于咽，贯舌本，此为三合。

手太阳之正，指地，别入于肩解，入腋走心，系小肠。

手少阴之正，别下于渊腋两筋之间，属心主，上走喉咙，出于面，合目内，此为四合。

手少阳之正，指天，别于巅，入于缺盆，下走三焦，散于胸中。

手心主之正，别下渊腋三寸，入胸中，别属三焦，出循喉咙，出耳后，合少阳完骨之下，此为五合。

手阳明之正，从手循膺乳，别于肩，入柱骨下，走大肠，属于肺，上循喉咙，出缺盆，合于阳明。

手太阴之正，别入渊腋少阴之前，入走肺，散之太阳，上出缺盆，循喉咙，复合阳明，此为六合。

## [卷二] 奇经八脉第二

黄帝问曰 ∶ 脉行之逆顺奈何？岐伯对曰 ∶ 手之三阴，从脏走手。手之三阳，从手走头。

足之三阳，从头走足。足之三阴，从足走腹。曰 ∶ 少阴之脉独下行何也？曰 ∶ 冲脉者，五脏六腑之海也，五脏六腑皆禀焉。其上者出于颃颡，渗诸阳，灌诸阴。其下者注少阴之大络，出于气冲，循阴股内廉，斜入中，伏行髀骨内，下至内踝之后属而别。其下者，至于少阴之经，渗三阴。其前者，伏行出属跗，下循跗入大指间，渗诸络而温肌肉。故别络结则跗上不动，不动则厥，厥则寒矣。曰 ∶ 何以明之？曰 ∶ 以言道之，切而验之，其非必动，然后可以明逆顺之行也。

冲脉任脉者，皆起于胞中，上循脊里，为经络之海。其浮而外者，循腹上（一作右）行，会于咽喉，别而络唇口。血气盛则充肤热肉，血独盛则渗灌皮肤，生毫毛。妇人有余于气，不足于血，以其月水下，数脱血，任冲并伤故也。任冲之交，脉不营其唇，故髭须不生焉。任脉者，起于中极之上，以下毛际，循腹里，上关元，至咽喉，上颐循面入目。冲脉者，起于气冲，并少阴之经侠脐上行，至胸中而散（其言冲脉与《九卷》异）。任脉为病，男子内结七疝，女子带下瘕聚。冲脉为病，逆气里急。督脉为病，脊强反折（亦与《九卷》互相发也。）曰 ∶ 人有伤于阴，阴气绝而不起，阴不为用，髭须不去，宦者独去，何也？曰 ∶ 宦者去其宗筋，伤其冲脉，血泻不复，皮肤内结，唇口不营，故无髭须。夫宦者，其任冲之脉不盛，宗筋不成，有气无血，口唇不营，故髭须不生。（督脉者经缺不具，见于营气，曰上额循巅，下项中，循脊入，是督脉也。）《素问》曰 ∶ 督脉者，起于少腹以下骨中央，女子入系廷孔，其孔溺孔之端也，其络循阴器，合纂间，绕纂后，别绕臀至少阴，与巨阳中络者，合少阴上股内后廉，贯脊属肾。与太阳起于目内，上额交巅，上入络脑，还出别下项，循肩膊内，侠脊抵腰中，入循膂络肾。其男子循茎下至纂，与女子等，其小腹直上者，贯脐中央，上贯心，入喉，上颐环唇，上系两目之中。此生病从小腹上冲心而痛，不得前后，为冲疝。其女子不孕，癃痔遗溺嗌干。督脉生病，治督脉。

《难经》曰 ∶ 督脉者，起于下极之俞，并于脊里，上至风府，入属于脑，上巅循额，至鼻柱，阳脉之海也。（《九卷》言营气之行于督脉，故从上下。《难经》言其脉之所起，故从下上。所以互相发也。《素问》言督脉似谓在冲，多闻阙疑，故并载以贻后之长者云。）曰 ∶ 跷脉安起安止，何气营也？曰 ∶ 跷脉者，少阴之别，起于然骨之后，上内踝之上，直上循阴股，入阴，上循胸里入缺盆，上循人迎之前，上入鼽（《灵枢》作字），属目内，合于太阳阳跷而上行，气相并相还，则为濡（一作深）目，气不营则目不合也。

曰 ∶ 气独行五脏，不营六腑何也？曰 ∶ 气之不行无行也，如水之流，如日月之行不休，故阴脉营其脏，阳脉营其腑，如环之无端，莫知其纪，终而复始。其流溢之气，内溉脏腑外濡腠理。

曰 ∶ 跷脉有阴阳，何者当其数？曰 ∶ 男子数其阳，女子数其阴；其阴（一本无此二字）当数者为经，不当数者为络也。

难经曰 ∶ 阳跷脉者起于跟中，循外踝上行，入风池。阴跷脉者，亦起于跟中，循内踝上行，入喉咙，交贯冲脉。此所以互相发明也。又曰 ∶ 阳维阴维者，维络于身，溢蓄不能环流溉灌也。故阳维起于诸阳会，阴维起于诸阴交也。又曰 ∶ 带脉起于季胁，回身一周。（自冲脉以下是谓奇经八脉）。又曰 ∶ 阴跷为病，阳缓而阴急。阳跷为病，阴缓而阳急。阳维维于阳，阴维维于阴。阴阳不能相维，为病腰腹纵容，如囊水之状（一云腹满腰溶溶如坐水中状）。此八脉之诊也。（维脉带脉皆见如此，详《素问》痿论及见于《九卷》）

## [卷二] 脉度第三

黄帝问曰 ∶ 愿闻脉度？岐伯对曰 ∶ 手之六阳，从手至头，长五尺，五六合三丈。手之六阴足，长八尺，六八合四丈八尺。足之六阴，从足至胸中，长六尺五寸，六六合三丈六尺，五六三尺，凡三丈九尺。跷脉从足至目，长七尺五寸，二七一丈四尺，二五合一尺，凡一丈五尺。督脉、任脉各长四尺五寸，二四合八尺，二五合一尺，凡九尺。凡都合一十六丈二尺。

此气之大经隧也。经脉为里，支而横者为络，络之别者为孙络，孙络之盛而有血者疾诛之，盛者泻之，虚者饮药以补之。

## [卷二] 十二经标本第四

黄帝问曰 ∶ 五脏者，所以藏精神魂魄也。六腑者，所以受水谷而化物者也。其气内循于五脏，而外络支节。其浮气之不循于经者为卫气，其精气之行于经者为营气。阴阳相随，外内相贯，如环无端，亭亭淳淳乎，孰能穷之？然其分别阴阳，皆有标本虚实所离之处。能别阴阳十二经者，知病之所生。候虚实之所在者，能得病之高下。知六经之气街者，能知解结，绍于门户。能知虚实之坚濡者，知补泻之所在。能知六经标本者，可以无惑于天下也。岐伯对曰 ∶ 博哉圣帝之论！臣请悉言之 ∶ 足太阳之本，在跟上五寸中，标在两络命门，命门者目也。

足少阴之本，在内踝下上三寸中，标在背与舌下两脉。

足少阳之本，在窍阴之间，标在窗笼之前，窗笼者耳也。（《千金》云 ∶ 窗笼者，耳前上下脉以手按之动者是也。）足阳明之本在厉兑，标在人迎上颊颃颡。（《九卷》云 ∶ 标在人迎颊上侠颃颡。）足厥阴之本，在行间上五寸所，标在背。

足太阴之本，在中封前四寸之中，标在背与舌本。

手太阳之本，在外踝之后，标在命门之上一寸（《千金》云 ∶ 命门在心上一寸）。

手少阳之本，在小指次指之间上三寸（一作二寸），标在耳后上角下外。

手阳明之本，在肘骨中，上至别阳，标在腋下合钳上。

手太阴之本，在寸口之中，标在腋下内动脉是也。

手少阳之本，在兑骨之端，标在背。

手心主之本，在掌后两筋之间，标在腋下三寸。凡候此者，主下虚则厥，下盛则热，上虚则眩，上盛则热痛。故实者绝而止之，虚者引而起之。请言气街 ∶ 胸气有街，腹气有街，头气有街，气有街。故气在头者，上（一作止，下同）之于脑。在胸中者，上之膺与背。气在腹者，上之于背，与冲脉于脐左右之动脉者。气在者，上之气街，与承山踝上以下。取此者用毫针，必先按而久存之。积不痛者，难已也。

## [卷二] 经脉根结第五

黄帝曰 ∶ 天地相感，寒热相移，阴阳之数，孰少孰多？阴道偶而阳道奇，发于春夏，阴气少而阳气多，阴阳不调，何补何泻？发于秋冬，阳气少而阴气多，阴气盛阳气衰，故茎叶枯槁，湿雨下归，阴阳相离，何补何泻？奇邪离经，不可胜数，不知根结，五脏六腑，折关败枢，开阖而走，阴阳大失，不可复取。九针之要，在于终始，能知终始，一言而毕，不知终始，针道绝矣。

太阳根于至阴，结于命门，命门者目也。

阳明根于厉兑，结于颃颡，颃颡者钳大，钳大者耳也。

少阳根于窍阴，结于窗笼，窗笼者耳也。

太阳为开，阳明为阖，少阳为枢。故关折则肉节溃缓而暴病起矣，故候暴病者取之太阳，视有余不足，溃缓者皮肉缓而弱也。阖折则气无所止息而痿病起矣，故痿病者皆取之阳明，视有余不足，无所止息者，真气稽留，邪气居之也。枢折则骨摇而不能安于地，故骨摇者取之少阳，视有余不足，节缓而不收者当核其本。

太阴根于隐白，结于太仓。

厥阴根于大敦，结于玉英，络于膻中。

少阴根于涌泉，结于廉泉。

太阴为开，厥阴为阖，少阴为枢。故开折则仓禀无所输膈洞，膈洞者取之太阴，视有余不足，故开折者则气不足，而生病。阖折则气弛而善悲，善悲者取之厥阴，视有余不足。枢折则脉有所结而不通，不通者取之少阴，视有余不足，有结者皆取之。

足太阳根于至阴，流于京骨，注于昆仑，入于天柱、飞扬。

足少阳根于窍阴，流于丘墟，注于阳辅，入于天容（疑误）、光明。

足阳明根于厉兑，流于冲阳，注于下陵，入于人迎、丰隆。

手太阳根于少泽，流于阳谷，注于少海。入于天窗（疑误）、支正。

手少阳根于关冲，流于阳池，注于支沟，入于天牖、外关。

手阳明根于商阳，流于合谷，注于阳溪，入于扶突，偏历。此所谓十二经络也，络盛者，当取之。

## [卷二] 经筋第六

足太阳之筋起于足小指上，结于踝，斜上结于膝。其下者，从足外侧，结于踵，上循跟结别入结于舌本。其直者，结于枕骨，上头下额（一作颜），结于鼻。其支者，为目上纲，下结于鼽（《灵枢》作字）。其下支者，从腋后外廉，结于肩。其支者，入腋下，出缺盆，上结于完骨。其支者，出缺盆，斜上入于鼽。其病小指支踵跟痛（一作小指支踵痛），挛急，脊反折，项筋急，肩不举，腋支缺盆中纽痛，不可左右摇。治在燔针劫刺，以知为数，以痛为，名曰仲春痹。

足少阳之筋，起于小指次指之上，结于外踝，上循外廉，结于膝外廉。其支者，别起于外辅骨，上走髀，前者结于伏兔，后者结于尻。其直者，上乘季胁，上走腋前廉，系于膺乳，结于缺盆。直者，上出腋贯缺盆，出太阳之前，循耳后，上额角，交巅上，下走颔，上结于鼽。其支者，结于目外为外维。其病小指次指支转筋，引膝外转筋，膝不可屈伸，筋急，前引髀，后引尻，上乘季胁痛，上引缺盆膺乳颈，维筋急，从左之右，右目不开，上过右角，并跷脉而行，左络于右，故伤左角，右足不用，命曰维筋相交。治在燔针劫刺，以知为数，以痛为输，名曰孟春痹。

足阳明之筋，起于中三指，结于跗上，斜外上加于辅骨，上结于膝外廉，直上结于髀枢，上循胁属脊。其直者，上循，结于膝。其支者，结于外辅骨，合少阳。其直者，上循伏兔，上结于髀，聚于阴器，上腹而布，至缺盆而结，上颈上侠口，合于鼽，下结于鼻，上合于太阳。太阳为目上纲，阳明为目下纲。其支者，从颊结于耳前。其病足中指支胫转筋，脚跳坚，伏兔转筋，髀前肿，疝，腹筋乃急，引缺盆及颊，卒口僻，急者目不合，热则筋弛纵缓不胜，目不开。颊筋有寒则急引颊移口，有热则筋弛纵不胜收，故僻。治之于马膏，膏其急者，以白酒和桂涂其缓者，以桑钩钩之，即以生桑灰置之坎中，高下与坐等，以膏熨急颊，且饮美酒，啖炙肉，不饮酒者，自强也，为之三拊而已。治在燔针劫刺，以知为数，以痛为输。名曰季春痹。

足太阴之筋，起于大指之端内侧，上结于内踝。其直者，上络于膝内辅骨。上循阴股，结于髀，聚于阴器，上腹结于脐，循腹里，结于胁，散于胸中。其内者，着于脊。其病足大指支内踝痛，转筋，内辅骨痛，阴股引髀而痛，阴器纽痛，上脐两胁痛，膺中脊内痛。治在燔针劫刺，以知为数，以痛为输，名曰孟秋痹。

足少阴之筋，起于小指之下，入足心，并足太阴而斜走内踝之下，结于踝踵，则与足太阳之骨，与足太阳之筋合。其病足下转筋，及所过而结者皆痛及转筋。病在此者主痫及，病在外者不能俯，在内者不能仰。故阳病者腰反折不能俯，阴病者不能仰。治在燔针劫刺，以知为数，以痛为输，在内者熨引饮药。此筋折纽，纽发数甚者死不治，名曰仲秋痹。

足厥阴之筋，起于大指之上，结于内踝之前，上循冲，上结内辅之下，上循阴股，结于阴器，络诸经（一作筋）其病足大指支内踝之前痛，内辅痛，阴股痛，转筋，阴器不用，伤于内则不起，伤于寒则阴缩入，伤于热则纵挺不收。治在行水清阴器。其病转筋者，治在燔针劫刺，以知为数，以痛为输，名曰季秋痹。

手太阳之筋，起于小指之上，结于腕，上循臂内廉，结于肘内兑骨之后，弹之应小指之上，入结于腋下。其支者，从腋走后廉，上绕外廉，上肩胛，循颈出足太阳之筋前，结于耳后完骨。其支者，入耳中。直者，出耳上，下结于颔上，属目外。其病小指支及肘内兑骨后廉痛，循臂阴，入腋下，腋下痛，腋后廉痛，绕肩胛引颈而痛，应耳中鸣痛，引颔目输，其为肿者复而兑之，名曰仲夏痹。（原本复而兑之下有“本支者，上曲牙，循耳前，属目外，上颔，结于角，其痛当所过者支转筋，治在燔针劫刺，以知为数，以痛为输”段）。

手少阳之筋，起于小指次指之端，结于腕，上循臂，结于肘，上绕外廉，上肩走颈，合手太阳。其支者，上当曲颊入系于舌本。其支者，上曲牙，循耳前，属目外，上乘颔，结于角。其病当所过者，即支转筋，舌卷。治在燔针劫刺，以知为数，以痛为输，名曰季夏痹。

手阳明之筋，起于大指次指之端，结于腕，上循臂，上结于肘，上绕结于。其支者，绕肩胛，侠脊。其直者，从肩上颈。其支者，上颊，结于鼽。其直者，上出手太阳之前，上左角，络头，下右颔。其病当所过者，支（一本下有痛字及字）转筋痛，肩不举，颈不可左右视。治在燔针劫刺，以知为数，以痛为输，名曰孟夏痹。

手太阴之筋，起于大指之上，循指上行，结于鱼际后，行寸口外侧，上循臂，结肘中，上内廉，入腋下，上出缺盆，结肩前，上结缺盆，下结于胸里，散贯贲，合胁下抵季肋。其病当所过者，支转筋痛，甚成息贲者，胁急吐血。治在燔针劫刺，以知为数，以痛为输，名曰仲冬痹。

手心主之筋，起于中指，与太阴之经并行，结于肘内廉，上臂阴，结腋下，下散前后侠胁。其支者，入腋散胸中，结于臂。其病当所过者，支转筋痛，及胸痛息贲。治在燔针劫刺，以知为数，以痛为输，名曰孟冬痹。

手少阴之筋，起于小指之内侧，结于兑骨，上结肘内廉，上入腋，交太阴，挟乳里，结于胸中，循贲下系于脐。其病内急，心承伏梁下为肘纲。其病当所过者，支转筋痛。治在燔针劫刺，以知为数，以痛为输，其成伏梁吐脓血者，死不治。凡经筋之病，寒则反折筋急，热则筋纵缓不收，阴痿不用，阳急则反折，阴急则俯不伸。淬刺者刺寒急也，热则筋纵不收，无用燔针劫刺。名曰季冬痹。

足之阳明，手之太阳，筋急则口目为之僻，目急不能卒视，治此皆如右方也。

## [卷二] 骨度肠度肠胃所受第七

黄帝问曰 ∶ 脉度言经脉之长短，何以立之？伯高对曰 ∶ 先度其骨节之大小广狭长短，而脉度定矣。曰 ∶ 人长七尺五寸者，其骨节之大小长短知各几何？曰 ∶ 头（一作颈）之骨围二尺六寸，胸围四尺五寸，腰围四尺二寸。发所覆者颅，至项一尺二寸，发以下至颐长一尺，君子参（又作三，又作终）折。结喉以下至缺盆中长四寸，缺盆以下至长九寸，过则肺大，不满则肺小。以下至天枢长八寸，过则胃大，不及则胃小。天枢以下至横骨长六寸半，过则回肠广长，不满则狭短。横骨长六寸半，横骨上廉以下至内辅之上廉长一尺八寸，内辅之上廉以下至下廉长三寸半，内辅下廉至内踝长一尺三寸，内踝以下至地长三寸，膝以下至跗属长一尺六寸，跗属以下至地长三寸，故骨围大则太过，小则不及。角以下至柱骨长一尺（一作寸），行腋中不见者长四寸，腋以下至季胁长一尺二寸，季胁以下至髀枢长六寸，髀枢以下至膝中长一尺九寸，膝以下至外踝长一尺六寸，外踝以下至京骨长三寸，京骨以下至地长一寸。耳后当完骨者广九寸，耳前当耳门者广一尺二寸。（一作三寸。）两颧之间广九寸半（《九墟》作七寸），两乳之间广九寸半，两髀之间广六寸半。足长一尺二寸，广四寸半。肩至肘长一尺七寸，肘至腕长一尺二寸半，腕至中指本节长四寸，本节至其末长四寸半。项发以下至脊骨长三寸半（一作二寸），脊骨以下至尾二十一节长三尺，上节长一寸四分分之七奇分之一，奇分在下，故上七节下至膂骨，九寸八分分之七。此众人骨之度也。所以立经脉之长短也。是故视其经脉之在于身也，其见浮而坚，其见明而大者多血，细而沉者多气，乃经之长短也。

曰 ∶ 愿闻六腑传谷者，肠胃之大小长短，受谷之多少奈何？曰 ∶ 谷之所从出入浅深远近长短之度，唇至齿长九分，广二寸半。齿以后至会厌，深三寸半，大容五合。舌重十两，长七寸，广二寸半。咽门重十两，广二寸半，至胃长一尺六寸。胃纡曲屈，伸之长二尺六寸，大一尺五寸，径五寸，大容三（一作二）斗五升。小肠后附脊，左环回周叶（一作迭，下同）积，其注于回肠者，外附于脐上回运环反十六曲，大二寸半，径八分分之少半，长三丈二尺（一作三尺）。回肠当脐左环回周叶积而下，回运环反十六曲，大四寸，径一寸寸之少半，长二丈一尺。广肠附（一作传）脊以受回肠，左环叶积（一作脊）上下僻，大八寸，径二寸寸之大半，长二尺八寸。肠胃所入至所出，长六丈四寸四分，回曲环反三十二曲。

曰 ∶ 人不食七日而死者何也？曰 ∶ 胃大一尺五寸，径五寸，长二尺六寸，横屈受水谷三斗五升。其中之谷常留者二斗，水一斗五升而满。上焦泄气，出其精微，悍滑疾。下焦下溉，泄诸小肠。小肠大二寸半，径八分分之少半，长三丈二尺，受谷二斗四升，水六升三合合之大半，回肠大四寸，径一寸寸之少半，长二丈一尺，受谷一斗，水七升半，广肠大八寸，径二寸寸之大半，长二尺八寸，受谷九升三合八分合之一。肠胃之长凡五丈八尺四寸，受水谷九斗二升一合合之大半，此肠胃所受水谷之数也。平人则不然，胃满肠虚，肠满则胃虚，更满更虚，故气得上下，五脏安定，血脉和利，精神乃居，故神者水谷之精气也。故肠胃之中常留谷二斗四升，水一斗五升。故人一日再至后，后二升半，一日中五升。

五七三斗五升，而留水谷尽矣。故平人不饮不食七日而死者，水谷精气津液皆尽，故七日死矣。

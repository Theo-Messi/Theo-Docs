---
title: 针灸甲乙经(卷四)
editLink: true
---

## [卷四] 经脉第一（上）

雷公问曰 ∶ 外揣言浑束为一，未知其所谓，敢问约之奈何？黄帝答曰 ∶ 寸口主内，人迎主外，两者相应，俱往俱来，若引绳，大小齐等，春夏人迎微大，秋冬寸口微大者，如是者名曰平人。人迎大一倍于寸口，病在少阳，再倍病在太阳，三倍病在阳明。盛则为热，虚则为寒，紧则为痛痹，代则乍甚乍间。盛则泻之，虚则补之，紧则取之分肉，代则取之血络，且饮以药，陷下者则从而灸之，不盛不虚者，以经取之，名曰经刺。人迎四倍名曰外格。外格者，且大且数。则死不治。必审按其本末，察其寒热，以验其脏腑之病。寸口大一倍于人迎，病在厥阴，再倍病于少阴。盛则胀满，寒则食不消化，虚则热中出糜，少气溺色变，紧则为痛痹，代则乍寒乍热，下热上寒（《太素》作代则乍痛乍止）。盛则泻之，虚则补之，紧则先刺之而后灸之，代则取血络而后调（《太素》作泄字）之，陷下者则从而灸之。陷下者，其脉血结于中，中有着血则血寒，故宜灸。不盛不虚，以经取之。寸口四倍者，名曰内关。内关者，且大且数，则死不治。必审按其本末，察其寒热，以验其脏腑之病，通其荥俞，乃可传于大数。大曰盛则从泻，小曰虚则从补。紧则从灸刺之，且饮药。陷下则从灸之。不盛不虚，以经取之。所谓经治者，饮药，亦用灸刺。脉急则引，脉代（一本作脉大以弱）则欲安静，无劳用力。

黄帝问曰 ∶ 病之益甚，与其方衰何如？岐伯对曰 ∶ 外内皆在焉。切其脉口滑小紧以沉者，病益甚在中；人迎脉大紧以浮者，病益甚在外。其脉口浮而滑者病日进，人迎沉而滑者病日损。其脉口滑而沉者，病日进在内；其人迎脉滑盛以浮者，病日进在外。

脉之浮沉及人迎与气口气大小齐等者，其病难已。病在脏，沉而大者其病易已，以小为逆；病在腑，浮而大者，其病易已。人迎盛紧者伤于寒，脉口盛紧者伤于食。其脉滑大以代而长者，病从外来。目有所见，志有所存，此阳之并也，可变而已。曰 ∶ 平人何如？曰 ∶ 人一呼脉再动，一吸脉亦再动，呼吸定息，脉五动，闰（疑误）以太息，名曰平人。平人者，不病也。常以不病之人，以调病患。医不病，故为病患平息以调之。人一呼脉一动，一吸脉一动者，曰少气。人一呼脉三动而躁，尺热曰病温，尺不热脉滑曰病风（《素》作脉涩曰痹）。人一呼脉四动以上曰死，脉绝不至曰死，乍疏乍数曰死。人常禀气于胃，脉以胃气为本，无胃气曰逆，逆者死。持其脉口，数其至也，五十动而不一代者，五脏皆受气矣。

四十动而一代者一脏无气，三十动而一代者二脏无气，二十动而一代者三脏无气，十动而一代者四脏无气，不满十动而一代者五脏无气，与之短期，要在终始，所谓五十而一代者，以为常也，以知五脏之期也。与之短期者，乍数乍疏也。

肝脉弦，心脉钩，脾脉代，肺脉毛，肾脉石。

心脉来，累累然如连珠，如循琅曰平。累累（《素》作喘喘）连属，其中微曲曰病，前钩后居，如操带钩曰死。

肺脉来，厌厌聂聂，如循（《素问》作落）榆叶曰平。不上不下，如循鸡羽曰病。如物之浮，如风吹毛曰死。

肝脉来，软弱招招，如揭长竿末梢曰平。盈实而滑，如循长竿曰病。急而益劲，如新张弓弦曰死。

脾脉来，和柔相离，如鸡足践地曰平。实而盈数，如鸡举足曰病。坚锐如鸟之喙，如鸟之距，如屋之漏，如水之流曰死。

肾脉来，喘喘累累如钩，按之坚曰平。来如引葛，按之益坚曰病。发如夺索，辟辟如弹石曰死。

脾脉虚浮似肺，肾脉小浮似脾，肝脉急沉散似肾。

曰 ∶ 见真脏曰死，何也？曰 ∶ 五脏者皆禀气于胃，胃者五脏之本。脏气者，皆不能自致于手太阴，必因于胃气乃能至于手太阴。故五脏各以其时，自为而至于手太阴。故邪气胜者，精气衰也。故病甚者，胃气不能与之俱至于手太阴，故真脏之气独见，独见者病胜脏也，故曰死。

春脉，肝也，东方木也，万物之所始生也。故其气软弱轻虚而滑，端直以长，故曰弦。

反此者病。其气来实而强，此谓太过，病在外；其气来不实而微，此谓不及，病在中。太过则令人善忘，忽忽眩冒而癫疾；不及则令人胸满（一作痛）引背，下则两胁满。

夏脉，心也，南方火也，万物之所盛长也。故其气来盛去衰，故曰钩。反此者病，其气来盛去亦盛，此谓太过，病在外；其气来不盛，去反盛，此谓不及，病在内。太过则令人身热而骨痛（一作肤痛），为浸淫；不及则令人烦心，上见咳唾，下为气泄。

秋脉，肺也，西方金也，万物之所收成也。故其气来轻虚以浮，来急去散故曰浮。反此者病。其来毛而中央坚，两傍虚，此谓太过，病在外；其气来毛而微，此谓不及，病在中。太过则令人逆气而背痛，愠愠然；不及则令人喘呼，少气而咳，上气见血，下闻病音。

冬脉，肾也，北方水也，万物之所合藏也。故其气来沉以濡（《素问》作搏），故曰营。

反此者病。其气来如弹石者，此谓太过，病在外；其去如数者，此谓不及，病在中。太过则令人解，脊脉痛而少气，不欲言；不及则令人心悬如病饥。（《素问》下有中清，脊中痛，小腹满，小便变赤黄四句）脾脉，土也，孤脏，以灌四傍者也。其善者不可见，恶者可见。其来如水之流者，此谓太过，病在外；如鸟之喙者，此谓不及，病在中。太过则令人四肢不举；不及则令人九窍不通，名曰重强。

## [卷四] 经脉第一（中）

春得秋脉，夏得冬脉，长夏得春脉，秋得夏脉，冬得长夏脉，名曰阴出之阳，病善怒不治，是谓五邪，皆同，死不治。

春胃微弦曰平，弦多胃少曰肝病，但弦无胃曰死，胃而有毛曰秋病，毛甚曰今病，脏真散于肝，肝藏筋膜之气也。

夏胃微钩曰平，钩多胃少曰心病，但钩无胃曰死，胃而有石曰冬病，石甚曰今病，脏真通于心，心藏血脉之气也。

长夏，胃微软弱曰平，胃少软弱多曰脾病，但代无胃曰死，软弱有石曰冬病，软（《素》作弱）甚曰今病，脏真濡于脾，脾藏肌肉之气也。

秋胃微毛曰平，毛多胃少曰肺病，但毛无胃曰死，毛而有弦曰春病，弦甚曰今病，脏真高于肺，肺行营卫阴阳也。

冬胃微石曰平，胃少石多曰肾病，但石无胃曰死，石而有钩曰夏病，钩甚曰今病，脏真下于肾，肾藏骨髓之气也。

胃之大络，名曰虚里，贯膈络肺，出于左乳下，其动应手，脉之宗气也。盛喘数绝者。

则病在中，结而横有积矣，绝不至曰死。诊得胃脉则能食，虚则泄也。

心脉揣（《素问》作搏）坚而长，病舌卷不能言。其软而散者，病消渴（《素》作烦）自已。

肺脉揣（《素》作搏，下同）坚而长，病唾血。其软而散者，病灌汗，至令不复散发。

肝脉揣坚而长，色不青，病坠若搏，因血在胁下，令人喘逆。其软而散，色泽者，病溢饮。溢饮者，渴渴多饮，而溢入肌皮肠胃之外也。

胃脉揣坚而长，其色赤，病折髀。其软而散者，病食痹痛髀。

脾脉揣坚而长，其色黄，病少气。其软而散，色不泽者，病足肿，若水状。

肾脉揣坚而长，其色黄而赤者，病折腰。其软而散者，病少血，至令不复。

夫脉者，血气之府也。长则气和，短则气病，数则烦心，大则病进，上盛则气高，下盛则气胀，代则气衰，细则气少，涩则心痛，浑浑革革至如涌泉，病进而色，弊之绰绰（一本作绵绵）其去如弦绝者死。

寸口脉中手短者，曰头痛；寸口脉中手长者，曰足胫痛；寸口脉沉而坚者，病在中；寸口脉浮而盛者，病在外；寸口脉中手促上数（《素问》作击）者，曰肩背痛；寸口脉紧而横坚热；寸口脉盛滑坚者，曰病在外；寸口脉小实而坚者，曰病在内。脉小弱以涩者，谓之久病；脉浮滑而实大（《素问》作滑浮而疾）者，谓之新病。病甚有胃气而和者，曰病无他；脉急者曰病无他，反四时及不间脏曰死。

太阳脉至，洪大以长。少阳脉至，乍数乍疏，乍短乍长。阳明脉至，浮大而短。

厥阴有余，病阴痹，不足病生热痹，滑则病狐疝风，涩则病少腹积气（一本作积厥）。

少阴有余，病皮痹瘾疹，不足病肺痹，滑则病肺风疝，涩则病积溲血。

太阴有余，病肉痹寒中，不足病脾痹，滑则病脾风疝，涩则病积心腹时满。

阳明有余，病脉痹身时热，不足病心痹，滑则病心风疝，涩则病积时善惊。

太阳有余，病骨痹身重，不足病肾痹，滑则病肾风疝，涩则病积时善癫疾。

少阳有余，病筋痹胁痛，不足病肝痹，滑则病肝风疝，涩则病积时筋急目痛。

太阴厥逆，急挛，心痛引腹，治主病者。

少阴厥逆，虚满呕变，下泄清，治主病者。

厥阴厥逆，挛，腰痛，虚满前闭语，治主病者。

三阴俱逆，不得前后，使人手足寒，三日死。

太阳厥逆，僵仆呕血善衄，治主病者。

少阳厥逆，机关不利。机关不利者，腰不可以行，项不可以顾，发肠痈，不可治，惊者死。

阳明厥逆，喘咳身热，善惊，衄血呕血，不可治，惊者死。

手太阴厥逆，虚满而咳，善呕吐沫，治主病者。

手心主少阴厥逆，心痛引喉，身热者死，不热者可治。

手太阳厥逆，耳聋泣出，项不可以顾，腰不可以俯仰，治主病者。

手阳明少阳厥逆，发喉痹，嗌肿痛，治主病者。

来疾去徐，上实下虚，为厥癫疾；来徐去疾，上虚下实，为恶风也。故中恶风者，阳气受也。有脉俱沉细数者，少阴厥也；沉细数散者，寒热也；浮而散者，为（音顺）仆。诸浮而不躁者，皆在阳，则为热；其有躁者，在手。诸细而沉者，皆在阴，则为骨痛；其有静者，在足。数动一代者，病在阳之脉也。其涩者，阳气有余也；滑者，阴气有余也。

阳气有余则为身热无汗，阴气有余则为多汗身寒，阴阳有余则为无汗而寒。推而外之，内而不外者，有心腹积也。推而内之，外而不内者，中有热也。推而上之，下而不上者，腰足清也。推而下之，上而不下者，头项痛也。按之至骨，脉气少者，腰脊痛而身有痹也。

## [卷四] 经脉第一（下）

三阳为经，二阳为维，一阳为游部。三阳者，太阳也，至手太阴而弦，浮而不沉，决以度，察以心，合之阴阳之论。二阳者，阳明也，至手太阴弦而沉急不鼓，炅至以病皆死。一阳者，少阳也，至手太阴上连人迎弦急悬不绝，此少阳之病也，搏阴则死。三阴者，六经之所主也，交于太阴，伏鼓不浮，上空至心。二阴至肺，其气归于膀胱，外连脾胃。一阴独至，经绝气浮不鼓，钩而滑。此六脉者，乍阴乍阳，交属相并，缪通五脏，合于阴阳。先至为主，后至为客。三阳为父，二阳为卫，一阳为纪；三阴为母，二阴为雌，一阴为独使。二阳一阴，阳明主脾（一本无脾字）病，不胜一阴，脉软而动，九窍皆沉。三阳一阴，太阳脉胜，一阴不能止，内乱五脏，外为惊骇。二阴二阳，病在肺，少阳（一作阴）脉沉，胜肺伤脾，故外伤四肢。二阴二阳皆交至，病在肾，骂詈妄行，癫疾为狂。二阴一阳，病出于肾，阴气客游于心，脘下空窍，堤闭塞不通，四支别离。一阴一阳代绝，此阴气至心，上下无常，出入不知，喉嗌干燥，病在土脾。二阳三阴，至阴皆在，阴不过阳，阳气不能止阴，阴阳并绝，浮为血瘕，沉为脓也。三阳独至者，是三阳并至，并至如风雨，上为癫疾，下为漏血病。三阳者，至阳也。积并则为惊，病起如风霹雳，九窍皆塞，阳气滂溢，嗌干喉塞。并于阴则上下无常，薄为肠。此谓三阳直心，坐不得起卧者，身重，三阳之病也。

黄帝问曰 ∶ 脉有四时动奈何？岐伯对曰 ∶ 六合之内，天地之变，阴阳之应，彼春之暖，为夏之暑，彼秋之忿，为冬之怒，四变之动，脉与之上下，以春应中规，夏应中矩，秋应中衡，冬应中权。是故冬至四十五日，阳气微上，阴气微下；夏至四十五日，阴气微上，阳气微下。阴阳有时，与脉为期，期而相失，如脉所分，分之有期，故知死时。微妙在脉，不可不察，察之有纪，从阴阳始。是故声合五音，色合五行，脉合阴阳。持脉有道，虚静为宝。

春日浮，如鱼之游在波；夏日在肤，泛泛乎万物有余；秋日下肤，蛰虫将去；冬日在骨，蛰虫周密，君子居室。故曰知内者，按而纪之；知外者，终而始之，此六者，持脉之大法也。

赤脉之至也，喘而坚，诊曰，有积气在中，时害于食，名曰心痹，得之外疾，思虑而心虚，故邪从之。

白脉之至也，喘而浮，上虚下实，惊，为积气在胸中，喘而虚，名曰肺痹，寒热，得之醉而使内也。

黄脉之至也，大而虚，有积气在腹中，有厥气，名曰厥疝，女子同法，得之疾使四肢汗出当风。

青脉之至也，长而弦，左右弹，有积气在心下支，名曰肝痹，得之寒湿，与疝同法，腰痛足清头痛（一本云头脉紧）。

黑脉之至也，上坚而大，有积气在少腹与阴，名曰肾痹，得之沐浴，清水而卧。

形气有余，脉气不足死；脉气有余，形气不足生；形气相得，谓之可治。脉弱以滑，是有胃气，命曰易治，治之趋之，无后其时。形气相失，谓之难治；色夭不泽，谓之难已；脉实以坚，谓之益甚；脉逆四时，谓之不治。所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，名曰逆四时。未有脏形，于春夏而脉沉涩，秋冬而脉浮大，病热脉静，泄而脉大，脱血而脉实，病在中而脉实坚，病在外而脉不实坚者，皆为难治，名曰逆四时也。

曰 ∶ 愿闻虚实之要？曰 ∶ 气实形实，气虚形虚，此其常也，反此者病。谷盛气盛，谷虚气虚，此其常也，反此者病。脉实血实，脉虚血虚，此其常也，反此者病。气盛身寒气虚身热曰反，谷入多而气少曰反，谷不入而气多曰反，脉盛血少曰反，脉少血多曰反。气盛身寒，得之伤寒；气虚身热，得之伤暑。谷入多而气少者，得之有所脱血，湿居其下也；谷入少而气多者，邪在胃及与肺也。脉少血多者，饮中热也；脉大血少者，脉有风气，水浆不入，此谓反也。夫实者气入也，虚者气出也。气实者热也，气虚者寒也。入实者，左手开针孔也；入虚者，左手闭针孔也。

脉小色不夺者，新病也；脉不夺色夺者，久病也；脉与五色俱夺者，久病也；脉与五色俱不夺者，新病也。肝与肾脉并至，其色苍赤，当病毁伤，不见血，已见血，湿若中水也。尺内两傍则季胁也，尺外以候肾，尺里以候腹中。附上，左外以候肝，内以候鬲；右外以候胃，内以候脾。上附上，右外以候肺，内以候胸中；左外以候心，内以候膻中。前以候前，后以候后。上竟上者，胸喉中事也；下竟下者，少腹腰股膝胫中事也。粗大者，阴不足，阳有余，为热中也。

腹胀身热脉大（一作小），是一逆也。腹鸣而满，四肢清泄脉大者，是二逆也；血衄不止脉大者，是三逆也；咳且溲血脱形，脉小而劲者，是四逆也；咳脱形，身热脉小而疾者，是五逆也。如是者，不过十五日死矣。腹大胀，四末清，脱形泄甚，是一逆也；腹胀便（一作后）血，其脉大时绝，是二逆也；咳溲血，形肉脱，喘，是三逆也；呕血胸满引背，脉小而疾，是四逆也；咳呕腹胀，且飧泄，其脉绝，是五逆也。如是者，不及一时而死矣。工不察此者而刺之，是谓逆治。

治热病脉静汗已出，脉盛躁，是一逆也；病泄脉洪大，是二逆也；着痹不移，肉破，身热，脉偏绝，是三逆也；淫而夺形，身热色夭然白，及后下血，笃重，是四逆也；寒热夺形，脉坚搏，是五逆也。

五实死，五虚死。脉盛，皮热，腹胀，前后不通，闷瞀，是谓五实；脉细，皮寒，气少，泄利前后，饮食不入，是谓五虚。浆粥入胃，泄注止，则虚者活，身汗得后利，则实者活。此其候也。

心脉满大，痫筋挛。肝脉小急，痫筋挛。肝脉瞀闷，有所惊骇，脉不至若喑，不治。肝肾脉并沉为石水，并浮为风水，并虚为死，并小弦欲为惊。心脉揣（《素问》揣作搏，下同）滑急为心疝。肺脉沉揣为肺疝。三阳急为瘕。二阴急为痫厥（一本作二阴急为疝）。二阳，血湿（《素问》作温）身热者死。心肝亦下血，二脏同病者可治，其脉小沉涩为肠，其身热者死，热甚（《素》作热见）七日死。胃脉沉鼓涩，胃外鼓大，心脉小坚急，皆鬲偏枯。男子发左，女子发右。不喑舌转者，可治，三十日起。其从者，喑三岁起。年不满二十者三岁死。脉至而揣，衄血身有热者死。脉来悬钩浮者为热（《素》作常脉）。脉至而揣名曰暴厥，暴厥者，不知与人言。脉至而数，使人暴惊，三四日自已。脉至浮合，浮合如数，一息十至以上，是经气予不足也，微见九十日死。脉至如火薪然，是心精予夺也，草干而死。脉至如丛棘（《素》作如散叶），是肝气予虚也，木叶落而死。脉至如省客，省客者脉寒（一本作塞）如故也，是肾气予不足也，悬去枣华而死。脉至如丸泥，是胃精予不足也，榆荚落而死。脉至如横格，是胆气予不足也，禾熟而死。脉至如弦缕，是胞精予不足也，病善言，下霜而死，不言可治。脉至如交棘（《素》作交漆）交棘者，左右傍至也，微见三十日而死。脉至如涌泉，浮鼓肌中，是太阳气予不足也，少气味，韭花生而死。脉至如颓土之状，按之不足，是肌气予不足也，五色见黑白，累发而死。脉至如悬雍。悬雍者，浮揣切之益大，是十二俞之气予不足也，水冻而死。脉至如偃刀。偃刀者，浮之小急，按之坚大，五脏寒热（《素》作菀热），寒热独并于肾，如此其人不得坐，立春而死。脉至如丸，滑不着（《素》作不直）手，丸滑不着者，按之不可得也，是大肠气予不足也，枣叶生而死。脉至如舂者，令人善恐，不欲坐卧，行立常听，是小肠气予不足也，季秋而死。

## [卷四] 病形脉诊第二（上）

黄帝问曰 ∶ 邪气之中人奈何？高下有度乎？岐伯对曰 ∶ 身半以上者，邪中之；身半以下者，湿中之；中于阴则留腑，中于阳则留脏。曰 ∶ 阴之与阳，异名同类，上下相会，经络之相贯也，如环之无端。夫邪之中人也，或中于阴，或中于阳，上下左右，无有恒常。曰 ∶ 诸阳之会，皆在于面，人之方乘虚时及新用力，若热饮汗出，腠理开而中于邪，中于首则下阳明，中于面则下太阳，中于颊则下少阳，中于膺背两胁，亦中其经。中于阴者，常从臂始。夫臂与，其阴皮薄，其肉淖泽，故俱受于风，独伤于其阴也。曰 ∶ 此故伤其脏乎？曰 ∶ 身之中于风也，不必动脏。故邪入于阴经，其脏气实，邪气入而不容，故还之于腑。是故阳中则留于经，阴中则留于腑。曰 ∶ 邪之中脏者奈何？曰 ∶ 恐惧忧愁则伤心。形寒饮冷则伤肺，以其两寒相感，中外皆伤，故气逆而上行。有所堕坠，恶血留内，有所大怒，气上而不能下，积于胁下则伤肝。有所击仆，若醉以入房，汗出当风则伤脾。有所用力举重，若入房过度，汗出浴水则伤肾。

曰 ∶ 五脏之中风奈何？曰 ∶ 阴阳俱相感，邪乃得往。十二经脉，三百六十五络，其血气皆上于面而走空窍。其精阳之气，上走于目而为睛，其别气走于耳而为听，其宗气上出于鼻而为臭，其浊气下出于胃而走唇舌而为味。其气之津液皆上熏于面，而皮又浓，其肉坚，故大热甚，寒不能胜之也。虚邪之中身也，洒淅动其形。正邪之中人也微，先见于色，不知于身，若存若亡，有形无形，莫知其情。夫色脉与尺之皮肤相应，如桴鼓影响之相应，不得相失，此亦本末根叶之出候也，根死则叶枯矣。故色青者其脉弦，色赤者其脉钩，色黄者其脉代，色白者其脉毛，色黑者其脉石。见其色而不得其脉，反得相胜之脉则死矣；得相生之脉则病已矣。曰 ∶ 五脏之所生变化之病形何如？曰 ∶ 先定其五色五脉之应，其病乃可别也。曰 ∶ 色脉已定，别之奈何？曰 ∶ 调其脉之缓急大小滑涩，而病形定矣。曰 ∶ 调之何如？曰 ∶ 脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦大；脉沉者，尺之皮肤亦沉；脉滑者，尺之皮肤亦滑；脉涩者，尺之皮肤亦涩。凡此变者，有微有甚。故善调尺者，不待于寸；善调脉者，不待于色。能参合而行之者，可以为上工，十全其九；行二者为中工，十全其七；行一者为下工，十全其六。尺肤温（一作滑）以淖泽者，风也。尺肉弱者，解也。安卧脱肉者，寒热也（一本下作不治）。

尺肤涩者，风痹也。尺肤粗如枯鱼鳞者，水饮也。尺肤寒甚脉急（一作小）者，泄少气也。尺肤热甚脉盛躁者，病温也。其脉盛而滑者，汗且出（一作病且出）也。尺肤烧炙人手（一作炬然），先热后寒者，寒热也。尺肤先寒，久持之而热者，亦寒热也。尺肤炬然热，人迎大者，当夺血也。尺坚大脉小甚则少气，有加者，立死（《脉经》云 ∶ 尺紧于人迎者少气）。肘所独热者，腰以上热。肘后独热者，肩背热。肘前独热者，膺前热。肘后廉以下三四寸热者，肠中有虫。手所独热者，腰以上（一作下）热。臂中独热者，腰腹热。

掌中热者，腹中热也。掌中寒者，腹中寒也。鱼际白肉有青血脉者，胃中有寒也。

曰 ∶ 人有尺肤缓甚（一云尺脉数甚）筋急而见，此为何病？曰 ∶ 此所谓狐（狐，《素问》作疹）筋。狐筋者，是人腹必急，白色黑色见，则病甚。

## [卷四] 病形脉诊第二（下）

黄帝问曰 ∶ 脉之缓急小大滑涩之病形何如？岐伯对曰 ∶ 心脉急甚为螈；微急为心痛引背，食不下，缓甚为狂笑；微缓为伏梁，在心下，上下行，有时唾血。大甚为喉；微大为心痹，引背善泪。小甚为善哕；微小为消瘅。滑甚为善渴；微滑为心疝，引脐少腹鸣。涩甚为喑；微涩为血溢维（经络有阳维阴维）厥，耳鸣癫疾。

肺脉急甚为癫疾；微急为肺寒热怠惰，咳唾血，引腰背胸，若鼻息肉不通。缓甚为多汗，微缓为痿偏风，头以下汗出不止。大甚为颈肿；微大为肺痹，引胸背起，恶日光。小甚为泄；微小为消瘅。滑甚为息贲上气；微滑为上下出血。涩甚为呕血，微涩为鼠（一作漏），在颈支腋之间，下不胜其上，甚能善酸。

肝脉急甚为恶言（一作忘言）；微急为肥气，在胁下若履杯。缓甚为善呕；微缓为水瘕痹。大甚为内痈，善呕衄；微大为肝痹，阴缩，咳引少腹。小甚为多饮；微小为消瘅。滑甚为疝，微滑为遗溺。涩甚为溢饮；微涩为螈挛筋。

脾脉急甚为螈；微急为鬲中，食饮入而还出，后沃沫。缓甚为痿厥；微缓为风痿，四肢不用，心慧然若无病。大甚为击仆；微大为疝气，腹里大脓血在肠胃之外。小甚为寒热；微小为消瘅。滑甚为癃；微滑为虫毒蝎腹热。涩甚为肠（一作溃）；微涩为内溃，多下脓血。

肾脉急甚为骨痿癫疾；微急为奔豚沉厥，足不收，不得前后。缓甚为折脊；微缓为洞泄。洞泄者，食不化，下嗌还出。大甚为阴痿；微大为石水，起脐下至小腹垂垂然，上至胃脘，死不治。小甚为洞泄；微小为消瘅。滑甚为痈（一作癃）；微滑为骨痿，坐不能起，起则目无所见，视黑丸。涩甚为大痈，微涩为不月沉痔。

曰 ∶ 病亦有甚变（一作病之六变）者，刺之奈何？曰 ∶ 诸急者多寒，缓者多热，大者多气少血，小者血气皆少，滑者阳气盛而微有热，涩者多血少气而微有寒。是故刺急者，深内而久留之；刺缓者，浅内而疾发针，以去其热；刺大者，微泻其气，无出其血；刺滑者，疾发针而浅内之，以泻其阳气，去其热；刺涩者必中其脉，随其逆顺而久留之，必先按而循之，已发针，疾按其，无令出血，以和其诸脉；小者阴阳形气俱不足，勿取以针，而调之以甘药。

曰 ∶ 五脏六腑之气，荥俞所入为合，今何道从入，入安从道？曰 ∶ 此阳明之别入于内，属于腑者也。曰荥俞与合，各有名乎？曰 ∶ 荥俞治外脏，经合治内腑。曰 ∶ 治内腑奈何？曰 ∶ 取之于合。合各有名乎？曰 ∶ 胃合入于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉（按大肠合于曲池，小肠合于小海，三焦合于天井，今此不同者，古之别法也。又详巨虚上廉乃足阳明与小肠相合之穴也。与胃合三里，膀胱合委中，胆合阳陵泉，以脉之所入为合不同。三焦合委阳。委阳者，乃三焦下辅也，亦未见有为合之说）。曰 ∶ 取之奈何？曰 ∶ 取之三里者，低跗取之；巨虚者，举足取之；委阳者，屈伸而取之；委中者，屈膝而取之；阳陵泉者，正立竖膝予之齐，下至委阳之阳取之；诸外经者，揄伸而取之。

曰 ∶ 愿闻六腑之病？曰 ∶ 面热者，足阳明病；鱼络血者，手阳明病；两跗之上，脉坚若陷者，足阳明病，此胃脉也。

## [卷四] 三部九候第三

黄帝问曰 ∶ 何谓三部？岐伯对曰 ∶ 上部中部下部，其部各有三候，三候者，有天，有地，有人。上部天，两额之动脉；上部地，两颊之动脉；上部人，耳前之动脉。中部天，手太阴；中部地，手阳明；中部人，手少阴。下部天，足厥阴；下部地，足少阴；下部人，足太阴。下部之天以候肝，地以候肾，人以候脾胃之气。中部之天以候肺，地以候胸中之气，人以候心。上部之天以候头角之气，地以候口齿之气，人以候耳目之气。此三部者，三而成天，三而成地，三而成人。三而三之，合为九，九分为九野，九野为九脏。故神脏五，形脏四，合为九脏。五脏已败，其色必夭，夭必死矣。曰 ∶ 以候奈何？曰 ∶ 必先度其形之肥瘦，以调其气之虚实，实则泻之，虚则补之，必先去其血脉而后调之，无问其病，以平为期。

曰 ∶ 决死生奈何？曰形盛脉细，少气不足以息者危。形瘦脉大，胸中多气者死。形气相得者生。参伍不调者病。三部九候皆相失者死。上下左右之脉相应如参舂者病甚。上下左右相失不可数者死。中部之候虽独调，与众脏相失者死。中部之候相减者死。目内陷者死。曰 ∶ 何以知病之所在？曰 ∶ 察九候独小者病。独大者病。独疾者病。独迟者病。独热者病。独寒者病。独陷下者病。以左手于左足上去踝五寸而按之，以右手当踝而弹之，其应过五寸以上蠕蠕然者不病。其应疾中手浑浑然者病。中手徐徐然者病，其应上不能至五寸，弹之不应者死。脱肉身不去者死。中部乍疏乍数者死。代脉而钩者，病在络脉。九候之相应也，上下若一，不得相失。一候后则病，二候后则病甚，三候后则病危。所谓后者，应不俱也。察其腑脏，以知生死之期。必先知经脉而后知病脉，真脏脉见者，邪（《素问》无邪字）胜，死也。足太阳之气绝者，其足不可以屈伸，死必戴眼。曰 ∶ 冬阴夏阳奈何？曰 ∶ 九候之脉皆平旦死。热中及热病者以日中死。病风者以日夕死。病水者以夜半死。其脉乍数乍疏，乍迟乍疾者，以日乘四季死。形肉已脱，九候虽调者犹死。七诊虽见，九候皆顺者不死。所言不死者，风气之病，及经月之病，似七诊之病而非也，故言不死。若有七诊之病，其脉候亦败者死矣，必发哕噫。必审问其所始病，与今之所方病，而后（《素问》下有各字）切循其脉，视其经络浮沉，以上下逆从循之。其脉疾者不病，其脉迟者病，不往不来者（《素问》作脉不往来者）死，皮肤着者死。曰 ∶ 其可治者奈何？曰 ∶ 经病者治其经，络病者治其络（《素问》二络上有孙字），身有痛者治其经络。其病者在奇邪，奇邪之脉则缪刺之。留瘦不移，节而刺之。上实下虚，切而顺之，索其结络脉，刺出其血，以通其气。瞳子高者太阳不足，戴眼者太阳已绝，此决死生之要，不可不察也。

---
title: 医学三字经(卷一)
editLink: true
---

## 小引

童子入学，塾师先授以《三字经》，欲其便诵也，识途也。学医之始，未定先授何书，如大海茫茫，错认半字罗经，便入牛鬼蛇神之域，余所以有《三字经》之刻也。前曾托名叶天士，取时俗所推崇者，以投时好。然书中之奥旨，悉本圣经，经明而专家之伎可废。谢退谷于注韩书室得缮本，惠书千余言，属归本名，幸有同志。今付梓而从其说，而仍名经而不以为僭者，采集经文，还之先圣，海内诸君子，可因此一字而共知所遵，且可因此一字而不病余之作。

嘉庆九年岁次甲子人日陈念祖自题于南雅堂

## 附录

识一字便可为医说

客有问于余曰 ∶ 医之为道，乃古圣人泄天地之秘，夺造化之权，起死回生，非读破万卷书，参透事事物物之理者不能。今非通儒而业此，亦能疗人病获盛名，何也?余曰 ∶ 天地间有理有数，理可胜数，则有学问之医，远近崇之，遂得以尽其活人之道。然仲景为医中之圣，尚未见许于当时，观《伤寒论》之序文可见，犹宣圣以素王老其身，天之意在万世，不在一时也。仲景之后，名贤辈出，类皆不得志于时，闭门着书，以为传道之计；而喻嘉言、柯韵伯二先生书，尤感愤而为不平之鸣，此理数之可言而不可言者矣。今之业医者，无论不足为通儒，而求其识字者，则为良医矣。无论其识多字也，只求其识一字者，亦可以为良医矣。客曰 ∶ 此何字也，得毋所谓丁字乎?余曰 ∶ 亦其类耳。不必他求，即人字是也。人乃阴精阳气合而成之者也，左为阳，左边一，阳之位也；右为阴，右边，阴之位也。作书者，遇处自然轻手挥之，阳主乎气，轻清之象也；遇 ht 处自然重手顿之，阴主乎精，重浊之象也。

两画不相离，阴阳互根之道也；两画各自位置，阴阳对待之道也。在左者不可使之右，在右者不可使之左，阴阳不离之道也。左由重而轻，万物生于水，即男女媾精，万物化生之义，由阴而阳也。右 ht 由轻而重，形生于气，即大哉干元，乃通统天，至哉坤元，乃顺承天之义，阳统乎阴也。二者合之则成人，合之之义，医书谓之曰抱，《周易》名之曰交，交则为泰矣。试以形景浅言之，人之鼻下口上水沟穴，一名人中，取人身居乎天地中之义也(天气通于鼻，地气通于口。天食人以五气，鼻受之；地食人以五味，口受之。穴居其中，故曰人中)。自人中而上，目、鼻、耳皆两窍(偶画)，自人中而下，口与二便皆单窍(奇画)。上三画偶而为阴，下三画奇而为阳，取天地之义，合成泰卦也。形景主外，犹必合阴阳之象而成人，况人之所以生之理乎，人之为义大矣哉!子若遇医者，问此一字，恐高车驷马，诩诩以名医自负者，亦一字不识也。客闻予言，亦大笑而去。

十二官

《灵兰秘典论》云 ∶ 心者，君主之官也，神明出焉。肺者，相傅之官，治节出焉。肝者，将军之官，谋虑出焉。胆者，中正之官，决断出焉。膻中者，臣使之官，喜乐出焉。脾胃者，仓廪之官，五味出焉。大肠者，传道之官，变化出焉。小肠者，受盛之官，化物出焉。

肾者，作强之官，伎巧出焉。三焦者，决渎之官，水道出焉。膀胱者，州都之官，津液藏焉，气化则能出矣。按 ∶ 此以脾胃合为一官，恐错简耳。《刺法补遗篇》云 ∶ 脾者，谏议之官，知周出焉；胃者，仓廪之官，五味出焉。采此补入，方足十二官之数。

心说

心，火脏，身之主，神明之舍也。小篆尝言，心字篆文只是一倒火字耳。盖心，火也；不欲炎上，故颠倒之，以见调燮之妙也。祝无功曰 ∶ 庖氏一画，直竖之则为，左右倚之则为为 ht，缩之则为，曲之则，圆而神，一 ht 方以直，世间字变化浩繁，未有能外一 ht 架构之者。独心字欲动欲流，圆妙不居，出之乎一 ht 之外，更索一字与作对不得。正以心者，新也。神明之官，变化而日新也。心主血脉，血脉日新，新新不停，则为平人，否则病矣。(其合脉也，其荣色也，开窍于舌)

肝说

肝，木脏，魂所藏也。肝者，干也，以其体状有枝干也。又位于东方，而主生气。时医昧其理，反云肝无补法，宜凉、宜伐，只泥木克土之一说，而不知后天八卦配河图之象。三八为木，居东，即后天震巽之位，巽上坤下则为观，《易》曰 ∶ 观，天之神道，而四时不忒。上坤下震则为复，《易》曰 ∶ 复，其见天地之心乎，为义大矣哉!(其合筋也，其荣爪也，开窍于目)

脾说

脾为土脏，藏意与智，居心肺之下，故从卑。又脾者，裨也，裨助胃气以化谷也。经云“纳谷者昌”，其在此乎。(其合肉也，其荣唇也，开窍于口)

肺说

肺，金脏，魄所藏也。肺者，沛也，中有二十四孔，分布清浊之气，以行于诸脏，使沛然莫御也。《内经》曰 ∶ 肺恶寒。又曰 ∶ 形寒饮冷则伤肺。勿只守火克金之一说也。(其合皮也，其荣毛也，开窍于鼻)

肾说

肾，水脏，藏精与志，华元化谓为性命之根也。又肾者，任也，主骨，而任周身之事，故强弱系之。《甲乙经》曰 ∶ 肾者，引也，能引气通于骨髓。《卮言》曰 ∶ 肾者，神也，妙万物而言也。(其合骨也，其荣发也，开窍于二阴)

胃说

胃，属土，脾之腑也，为仓廪之官，五谷之府，故从田。田乃五谷所出，以为五谷之市也。又胃者、卫也，水谷入胃，游溢精气，上出于肺，畅达四肢，布护周身，足以卫外而为固也。

胆说

字从詹，不从旦。胆音檀，乃口脂泽也，与胆不同。今从胆者，乃传袭之讹也。

胆，属木，肝之腑也。为中正之官，中清之府，十一经皆取决于胆。人之勇怯邪正，于此詹之，故字从詹。又，胆者，担也，有胆量方足以担天下之事。肝主仁，仁者不忍，故以胆断；胆附于肝之短叶间，仁者必有勇也。

大肠小肠说

大肠，传道之官，变化出焉，属金，为肺之腑。小肠，受盛之官，化物出焉，属火，为心之腑。人纳水谷，脾气化而上升，肠则化而下降。盖以肠者，畅也，所以畅达胃中之气也，肠通畅则为平人，否则病矣。

三焦说

三焦者，上、中、下三焦之气也。焦者，热也，满腔中热气布护，能通调水道也。为心包络之腑，属火。上焦不治，则水泛高源。中焦不治，则水留中脘。下焦不治，则水乱二便。三焦气治，则脉络通而水道利，故曰决渎之官。

手心主说(即心包络)

心乃五脏六腑之主，其包络为君主之外卫，相火代君主而行事也，所以亦有主名。何以系之以手?盖以手厥阴之脉，出属心包；手三阳之脉，散络心包；是手与心主合，故心包络称手心主。五脏加此一脏，实六脏也。

膀胱说

膀胱，属水，为肾之腑。经云 ∶ 膀胱者，州都之官，津液藏焉，气化则能出矣。言其能得气化，而津液外出，滋润于皮毛也。若水道之专司，则在三焦之腑。故经云 ∶ 三焦决渎之官，水道出焉。言其热气布护，使水道下出而为溺也。《内经》两出字 ∶ 一为外出，一为下出，千古罕明其旨，兹特辨之。又膀者，旁也；胱者，光也。言气海之元气足，则津液旁达不穷，而肌腠皮毛皆因以光滑也。

命门说

越人指右肾为命门，诸家非之。余考《内经》太阳根于至阴，结于命门。命门者，目也。《灵枢·结根篇》《卫气篇》《素问·阴阳离合论》，三说俱同。后读《黄庭经》云 ∶ 上有黄庭，下有关元；后有幽门，前有命门。方悟其处。凡人受生之初，先天精气聚于脐下，当关元、气海之间。其在女者，可以手扪而得，俗名产门。其在男者，于泄精之时，自有关阑知觉。此北门锁钥之司，人之至命处也。又考越人七冲门之说谓 ∶ 飞门，唇也；户门，齿也；吸门，会厌也；贲门，胃之上口也；幽门，大肠下口也；阑门，小肠下口也；魄门，肛门也，便溺由气化而出。又增溺窍为气门。凡称之曰门，皆指出入之处而言也。况身形未生之初，父母交会之际，男之施由此门而出，女之受由此门而入。及胎元既足，复由此门而生。故于八门之外，重之曰命门也。若夫督脉十四椎中，有命门之穴，是指外而言，如五脏六腑一理。非谓命门即在此也。

经络歌诀

江庵《本草备要》后附此，宜熟读之，无庸再着。

望色

春夏秋冬长夏时，青黄赤白黑随宜。

左肝右肺形呈颊，心额肾颐鼻主脾。

察位须知生者吉，审时若遇克堪悲。

更于黯泽分新旧，隐隐微黄是愈期。

又有辨舌之法。舌上无苔为在表，鲜红为火，淡白为寒(主无苔言，非谓苔之淡白也。)若有白苔为半表半里，黄苔为在里，黑苔病入少阴，多死。苔润有液为寒，苔燥无液为火，舌上无苔如去油腰子为亡液，不治。

闻声

肝怒声呼心喜笑，脾为思念发为歌，肺金忧虑形为哭，肾主呻吟恐亦多。

又法，气衰言微者为虚，气盛言厉者为实，语言首尾不相顾者神昏，狂言怒骂者实热，痰声漉漉者死，久病闻呃为胃绝。大抵语言声音以不异于平时者吉，反者为凶。

问症

(出《景岳全书》。张心在增润之)一问寒热二问汗，三问头身四问便，五问饮食六问胸，七聋八渴俱当辨，九问旧病十问因，再兼服药参机变，妇人尤必问经期，迟速闭崩皆可见，再添短语告儿科，天花麻疹虔占验。

切脉

微茫指下最难知，条绪寻来悟治丝(旧诀以浮、芤、滑、实、弦、紧、洪为七表，以沉、微、迟、缓、濡、伏、弱、涩为八里，以长、短、虚、促、结、代、牢、动、细为九道，李濒湖、李士材加入数、革、散三脉，共二十七字，实难摸索。必得其头绪如治丝者，始有条不紊)。三部分持成定法(左寸外以候心，内以候膻中。右寸外以候肺，内以候胸中。左关外以候肝，内以候鬲。右关外以候胃，内以候脾。两尺外以候肾，内以候腹。腹者，大小二肠、膀胱俱在其中。前以候前，后以候后。上竟上者，胸喉中事也；下竟下者，小腹、腰股、膝胫中事也。此照《内经》分发之法)，八纲易见是良规(浮主表，沉主里，二脉于指下轻重辨之，易见也。迟主寒，数主热，二脉以息之至数分之，易见也。大主邪实，细主正虚，二脉以形之阔窄分之，易见也。长主素盛，短主素弱，二脉以部之长短分之，易见也。以此八脉为纲。其余诸脉，辨其兼见可也，置而弗辨亦可也。起四句，总提切脉之大法也)。胃资水谷人根本(脉属肺而肺受气于胃)，土具冲和脉委蛇(不坚直而和缓也，脉得中土之生气如此，此以察胃气为第一要)。脏气全凭生克验(审脏气之生克为第二要。如脾病畏弦，木克土也。肺病畏洪，火克金也。反是，则与脏气无害)。

天时且向逆从窥(推天运之顺逆为第三要。如春气属木脉宜弦，夏气属火脉宜洪之类。反是，则与天气不应)。阳为浮数形偏亢(仲景以浮、大、动、滑、数为阳，凡脉之有力者俱是，阴则沉迟势更卑(仲景以沉、涩、弱、弦、迟为阴，凡脉之无力者皆是。此又提出阴阳二字，以起下四句辨脉病之宜忌，为第四要)。外感阴来非吉兆(外感之证，脉宜浮洪，而反细弱，则正不胜邪矣)，内虚阳现实堪悲(脱血之后，脉宜静细，而反洪大，则气亦外脱矣)。诸凡偏胜皆成病(偏阳而洪大，偏阴而细弱，皆病脉也)，忽变非常即弗医(旧诀有雀啄、屋漏、鱼翔、虾游、弹石、解索、釜沸七怪之说，总因阴阳离决，忽现出反常之象)。只此数言占必应，《脉经》铺叙总支离(病之名有万，而脉象不过数十种，且一病而数十种之脉无不可见，何能诊脉而即知为何病耶?脉书欺人之语，最不可听)。

张飞畴运气不足凭说

谚云 ∶ 不读五运六气，检遍方书何济。所以稍涉医理者，动以司运为务。曷知《天元纪》等篇，本非《素问》原文，王氏取《阴阳大论》补入经中，后世以为古圣格言，孰敢非之，其实无关于医道也。况论中明言，时有常位，而气无定然，犹谆谆详论者，不过穷究其理而已。纵使胜复有常，而政分南北。四方有高下之殊，四序有非时之化；百步之内，晴雨不同；千里之外，寒暄各异。岂可以一定之法，而测非常之变耶?若熟之以资顾问则可，苟奉为治病之法，则执一不通矣。

## 医学源流第一

医之始本岐黄

黄，黄帝也；岐，岐伯也。君臣问答，以明经络、脏腑、运气、治疗之原，所以为医之祖。虽《神农本经》在黄帝之前，而神明用药之理，仍始于《内经》也。

灵枢作素问详

《灵枢》九卷、《素问》九卷，通谓之《内经》，《汉书·艺文志》载《黄帝内经十八篇》是也。医门此书，即业儒之五经也。

难经出更洋洋

洋洋，盛大也。《难经》八十一章，多阐发《内经》之旨，以补《内经》所未言，即间有与《内经》不合者，其时去古未远，别有考据也。秦越人，号扁鹊，战国人，着《难经》。

越汉季有南阳

张机，字仲景，居南阳，官长沙，东汉人也。着《伤寒杂病论》《金匮玉函经》。

六经辨圣道彰

《内经》详于针灸，至伊芳尹有汤液治病之法，扁鹊、仓公因之。仲师出而杂病伤寒专以方药为治，其方俱原本于神农、黄帝相传之经方，而集其大成。

伤寒着金匮藏

王肯堂谓《伤寒论》义理如神龙出没，首尾相顾，鳞甲森然。金匮玉函，示宝贵秘藏之意也。其方非南阳所自造，乃上古圣人所传之方，所谓经方是也。

其药悉本于《神农本经》。非此方不能治此病，非此药不能成此方，所投必效，如桴鼓之相应。

垂方法立津梁

仲师，医中之圣人也。儒者不能舍至圣之书而求道，医者岂能外仲师之书以治疗。

李唐后有千金

唐·孙思邈，华原人，隐居太白山。着《千金方》《千金翼方》各三十卷。宋仁宗命高保衡、林亿校正，后列《禁经》二卷。今本分为九十三卷。较《金匮》虽有浮泛偏杂之处，而用意之奇，用药之巧，亦自成一家。

外台继重医林

唐·王焘着《外台秘要》四十卷，分一千一百四门，论宗巢氏，方多秘传，为医门之类书。

后作者渐浸淫

等而下之，不足观也已。

红紫色郑卫音

间色乱正，靡音忘倦。

迨东垣重脾胃

金·李杲，字明之，号东垣老人。生于世宗大定二十年，金亡入元，十七年乃终，年七十二，旧本亦题元人。作《脾胃论》《辨惑论》《兰室秘藏》。后人附以诸家合刻，有《东垣十书》传世。

温燥行升清气

如补中益气及升阳散火之法，如苍术、白术、羌活、独活、木香、陈皮、葛根之类，最喜用之。

虽未醇亦足贵

人谓东垣用药，如韩信将兵，多多益善。然驳杂之处，不可不知。惟以脾胃为重，故亦可取。

若河间专主火

金·刘完素，字守真，河间人。事迹俱详《金史·方技传》。主火之说，始自河间。

遵之经断自我

《原病式》十九条，俱本《内经·至真要大论》，多以火立论，而不能参透经旨。如火之平气曰升明，火之太过曰赫曦，火之不及曰伏明，其虚实之辨，若冰炭之反也。

一二方奇而妥

如六一散、防风通圣散之类，皆奇而不离于正也。

丹溪出罕与俦

元·朱震亨，字彦修，号丹溪，金华人。其立方视诸家颇高一格。

阴宜补阳勿浮

《丹溪心法》以补阴为主，谓阳常有余，阴常不足。诸家俱辨其非，以人得天地之气以生，有生之气，即是阳气，精血皆其化生也。

杂病法四字求

谓气、血、痰、郁是也。一切杂病，只以此四字求之。气用四君子汤，血用四物汤，痰用二陈汤，郁用越鞠丸。参差互用，各尽其妙。

若子和主攻破

张子和(戴人)书中，所主多大黄、芒硝、牵牛、芫花、大戟、甘遂之类，意在驱邪。邪去则正安，不可畏攻而养病。

病中良勿太过

子和之法，实症自不可废，然亦宜中病而即止；若太过，则元气随邪气而俱散，挽无及矣。

四大家声名噪

刘河间、张子和、李东垣、朱丹溪为金、元四大家，《张氏医通》之考核不误。

必读书错名号

李士材《医宗必读》四大家论，以张为张仲景，误也。仲景为医中之圣，三子岂可与之并论。

明以后须酌量

言医书充栋汗牛，可以博览之，以广见识，非谓诸家所着皆善本也。

详而备王肯堂

金坛王宇泰，讳肯堂。着《证治准绳》，虽无所采择，亦医林之备考也。

薛氏按说骑墙

明·薛己，号立斋，吴县人。着《薛氏医按》十六种，大抵以四君子、六君子、逍遥散、归脾汤、六八味丸主治，语多骑墙。

士材说守其常

李中梓，号士材，国朝人也。着《医宗必读》《士材三书》。虽曰浅率，却是守常，初学人所不废也。

景岳出着新方

明·张介宾，字会卿，号景岳，山阴人。着《类经质疑录》。全书所用之方，不外新方八阵，其实不足以名方。古圣人明造化之机，探阴阳之本，制出一方，非可以思议及者。若仅以熟地补阴，人参补阳，姜附祛寒，芩连除热，随拈几味，皆可名方，何必定为某方乎?

石顽续温补乡

张璐，字路玉，号石顽，国朝人。着《医通》，立论多本景岳，以温补为主。

献可论合二张

明·宁波赵献可，号养葵。着《医贯》。大旨重于命门，与张石顽、张景岳之法相同。

诊脉法濒湖昂

明·李时珍，字东璧，号濒湖。着《本草纲目》五十二卷，杂收诸说，反乱《神农本经》之旨。卷末刻《脉学》颇佳，今医多宗之。

数子者各一长

知其所长，择而从之。

揆诸古亦荒唐

理不本于《内经》，法未熟乎仲景，纵有偶中，亦非不易矩。

长沙室尚彷徨

数子虽曰私淑长沙，升堂有人，而入室者少矣!

惟韵伯能宪章

慈溪柯琴，字韵伯，国朝人。着《伤寒论注》、《论翼》，大有功于仲景，而《内经》之旨，赖之以彰。

徐尤着本喻昌

徐彬，号忠可；尤怡，号在泾。二公《金匮》之注，俱本喻嘉言。考嘉言名昌，江西南昌人。崇祯中以选举入都，卒无所就。遂专务于医，着《尚论篇》，主张太过，而《医门法律》颇能阐发《金匮》之秘旨。

大作者推钱塘

张志聪，号隐庵；高世，号士宗。俱浙江钱塘人也。国朝康熙间，二公同时学医，与时不合，遂闭门着书，以为传道之计。所注《内经》《本草经》《伤寒论》《金匮》等书，各出手眼，以发前人所未发，为汉后第一书。今医畏其难，而不敢谈及。

取法上得慈航

取法乎上，仅得其中。切不可以《医方集解》《本草备要》《医宗必读》《万病回春》《本草纲目》《东医宝鉴》《冯氏锦囊》《景岳全书》《薛氏医按》等书，为快捷方式也。今之医辈，于此书并未寓目，止取数十种庸陋之方，冀图幸中，更不足论也。

## [卷之一] 中风第二

人百病首中风

《内经》云 ∶ 风为百病之长也。昔医云 ∶ 中脏多滞九窍，有唇缓、失音、耳聋、目瞀、鼻塞、便难之症；中腑多着四肢；中经则口眼斜；中血脉则半身不遂。

骤然得八方通

中风病骤然昏倒，不省人事，或痰涌、掣搐、偏枯等症。八方者，谓东、西、南、北、东北、西北、东南、西南也。

闭与脱大不同

风善行而数变，其所以变者，亦因人之脏腑寒热为转移。其人脏腑素有郁热，则风乘火势，火借风威，而风为热风矣。其人脏腑本属虚寒，则风水相遭，寒冰彻骨，而风为寒风矣。热风多见闭症，宜疏通为先；寒风多见脱症，宜温补为急。

开邪闭续命雄

小续命汤，风症之雄师也。根据六经见症加减治之，专主驱邪。闭者宜开，或开其表，如续命汤是也；或开其里，如三化汤是也；或开其壅滞之痰，如稀涎散、涤痰汤是也。

固气脱参附功

脱者宜固，参附汤固守肾气，术附汤固守脾气，耆附汤固守卫气，归附汤固守营气。先固其气，次治其风。若三生饮一两加人参一两，则为标本并治之法。正虚邪盛，必遵此法。

顾其名思其义

名之曰风，明言八方之风也；名之曰中，明言风自外入也。后人议论穿凿，俱不可从。

若舍风非其治

既名中风，则不可舍风而别治也。

火气痰三子备

刘河间举五志过极，动火而卒中，皆因热甚，故主乎火。大法 ∶ 用防风通圣散之类；亦有引火归源，如地黄饮子之类。李东垣以元气不足而邪凑之，令人卒倒如风状，故主乎气虚。大法 ∶ 补中益气汤加减。朱丹溪以东南气温多湿，有病风者，非风也；由湿生痰，痰生热，热生风，故主乎湿。大法 ∶ 以二陈汤加苍术、白术、竹沥、姜汁之类。

不为中名为类

中者，自外而入于内也。此三者，既非外来之风，则不可仍名为中，时贤名为类中风。

合而言小家伎

虞天民云 ∶ 古人论中风，言其症也。三子论中风，言其因也。盖因气、因湿、因火，挟风而作，何尝有真中、类中之分。

喑斜昏仆地

喑者，不能言也。斜者，口眼不正也。昏仆地者，不省人事，猝倒于地也。口开、目合，或上视、撒手、遗尿、鼾睡、汗出如油者，不治。

急救先柔润次

柔润熄风，为治中风之秘法。喻嘉言加味六君子汤、资寿解语汤甚妙。

填窍方宗金匮

《内经》云 ∶ 邪害空窍。《金匮》中有侯氏黑散、风引汤，驱风之中，兼填空窍。空窍满则内而旧邪不能容，外而新风不复入矣。喻嘉言曰 ∶ 仲景取药积腹中不下，填窍以熄风。后人不知此义，每欲开窍以出其风。究竟窍空而风愈炽，长此安穷哉?三化汤、愈风汤、大秦艽汤皆出《机要方》中，云是通真子所撰，不知其姓名。然则无名下士，煽乱后人见闻，非所谓一盲引众盲耶。

## [卷之一] 虚痨第三

虚痨病从何起

咳嗽、吐血、五心烦热、目花、耳鸣、口烂、鼻干、气急、食不知味、羸瘦、惊悸、梦遗、往来寒热、怠惰、嗜卧、疲倦、骨蒸、不寐、女子不月等症，皆成痨病。

七情伤上损是

扁鹊谓损其阳自上而下，一损肺、二损心、三损胃，过于胃则不可治。其说本于《内经》∶ 二阳之病发心脾，有不得隐曲，为女子不月。按心脾上也，至不得隐曲，女子不月，则上极而下矣。

归脾汤二阳旨

即《内经》二阳之病发心脾之旨也。此方为养神法，六味丸为补精法，高鼓峰并用之。

下损由房帏迩

扁鹊谓损其阴自下而上，一损肾、二损肝、三损脾，过于脾则不可治。其说本于《内经》∶ 五脏主藏精也，不可伤，伤则失守而无气，无气则死矣。按精生于五脏而统司于肾，如色欲过度，则积伤而下损；至于失守无气，则下极而上矣。

伤元阳亏肾水

肾气，即元阳也。元阳伤，为困倦、食少、便溏、腰痛、阳痿等症。

肾水，即元阴也。元阴亏，为蒸热、咳嗽、吐血、便血、遗精、喉痛、口疮、齿牙浮动等症。

肾水亏六味拟

六味地黄丸为补肾水之主方，景岳左归饮、左归丸亦妙。推之三才汤、八仙长寿丸、都气丸、天王补心丹，皆可因症互服。

元阳伤八味使

崔氏肾气丸，后人为八味地黄丸。立方之意，原为暖肾逐水，非补养元气。明·薛立斋及赵养葵始用以温补命火，时医遂奉为温补肾命之主方。景岳右归饮、右归丸皆本诸此。如火未大衰者，以还少丹代之；阳虚极者宜近效白术汤。

各医书伎止此

苦寒败胃及辛热耗阴，固无论已。即六味、归脾，何尝非流俗之套法。

甘药调回生理

扁鹊云 ∶ 针药莫治者，调以甘药。仲景因之。喻嘉言曰 ∶ 寿命之本，积精自刚；然精生于谷，谷入少则不能生血，血少则不能化精。《内经》云 ∶ 精不足者，补之以味。味者，五谷之味也，补以味而节其劳，则积贮渐富，大命不倾也。

建中汤金匮轨

小建中汤及加黄、加人参、加当归、加白术等汤，皆急建其中气，俾饮食增而津液旺，以至充血生精，而复其真阴之不足。但用稼穑作甘之本味，而酸辛苦咸在所不用，盖舍此别无良法也。按炙甘草汤即此汤化为润剂，喻氏清燥汤即此汤化为凉剂。

薯蓣丸风气弭

《金匮》薯蓣丸。自注云 ∶ 治虚痨诸不足，风气百疾。

虫丸干血已

《金匮》大黄虫丸。自注 ∶ 治五痨诸伤，内有干血，肌肤甲错。

二神方能起死

尤在泾云 ∶ 风气不去，则足以贼正气而生长不荣，以薯蓣丸为要方。

干血不去，则足以留新血而灌溉不周，以虫丸为上剂。今之医辈，能梦见此二方否?

## [卷之一] 咳嗽第四

气上呛咳嗽生

《内经》云 ∶ 五脏六腑皆令人咳，不独肺也。然肺为气之市，诸气上逆于肺，则呛而咳。是咳嗽不止于肺而亦不离于肺也。

肺最重胃非轻

《内经》虽分五脏诸咳，而所尤重者，在聚于胃关于肺六字。盖胃中水谷之气，不能如雾上蒸于肺，而转溉诸脏，只是留积于胃中，随热气而化为痰，随寒气而化为饮。胃中既为痰饮所滞，则输肺之气亦必不清，而为诸咳之患矣。

肺如钟撞则鸣

肺为脏腑之华盖，呼之则虚，吸之则满。只受得本然之正气，受不得外来之客气。客气干之，则呛而咳矣。亦只受得脏腑之清气，受不得脏腑之病气。病气干之，亦呛而咳矣。肺体属金，譬若钟然，一外一内，皆所以撞之使鸣也。

风寒入外撞鸣

经云 ∶ 微寒微咳。可见咳嗽多因于风寒也。风从皮毛而入于肺，寒从背俞而入于肺，皆主乎外也。后注虽言热、言湿、言燥，令不自行，亦必假风寒以为之帅也。

痨损积内撞鸣

痨伤、咳嗽，主乎内也。二者不治，至于咳嗽失音，是金破不鸣矣。

谁治外六安行

六安煎虽无深义，却亦平稳。然外感诸咳，当辨风热、风燥二症。如冬时先伤非节之暖，复加风寒外遏，以致咳嗽、痰结、咽肿、身重、自汗、脉浮者，风热也，宜萎蕤汤辛润之剂，切勿辛热发散。而风燥一症，辨治尤难。盖燥为秋气，令不独行，必假风寒之威，而令乃振，咳乃发也。

《内经》只言秋伤于湿，何也?以长夏受湿土郁蒸之气，随秋令收敛，伏于肺胃之间，直待秋深燥令大行，与湿不能兼容，至冬而为咳嗽也。此症有肺燥、胃湿两难分解之势，唯《千金》麦门冬汤、五味子汤独得其秘，后人以敛散不分，燥润杂出弃之，昧之甚也。

谁治内虚痨程

宜于《虚痨门》择其对症之方。审是房痨伤精，则补精；审是思郁伤脾，则养神。

挟水气小龙平

柯韵伯治咳嗽，不论冬夏，不拘浅深，但是寒嗽，俱用小青龙汤多效。方中驱风散寒，解肌逐水，利肺暖肾，除痰定喘，攘外安内，各尽其妙。盖以肺家沉寒痼冷，非麻黄大将不能捣其巢穴，群药安能奏效哉。

兼郁火小柴清

寒热往来咳嗽者，宜去人参、大枣、生姜，加干姜、五味治之。

姜细味一齐烹

《金匮》治痰饮咳嗽，不外小青龙汤加减。方中诸味，皆可去取，唯细辛、干姜、五味不肯轻去。即面热如醉，加大黄以清胃热，及加石膏、杏仁之类，总不去此三味，学人不可不深思其故也。徐忠可《金匮辨注》有论。

长沙法细而精

《金匮》痰饮咳嗽治法，宜熟读之。

## [卷之一] 疟疾第五

疟为病属少阳

少阳为半表半里，邪居其界。入与阴争则寒，出与阳争则热。争则病作，息则病止，止后其邪仍据于少阳之经。

寒与热若回翔

寒热必应期而至。

日一发亦无伤

邪浅则一日一作，邪深则二日一作。

三日作势猖狂

疟三日一作，时医名三阴疟，留连难愈。

治之法小柴方

以小柴胡汤为主。初起，俗忌人参，姑从俗而去之，加青皮一钱。

热偏盛加清凉

小柴胡汤加知母、花粉、石膏、黄连之类，随宜择用。

寒偏重加桂姜

加干姜、桂枝，甚者加附子、肉桂。

邪气盛去参良

身热者，小柴胡汤去人参加桂枝一钱。服后食热粥，温覆取微汗。

常山入力倍强

小柴胡汤加常山二三钱。俗云邪未净不可用常山以截之。不知常山非截邪之品，乃驱邪外出之品。仲景用其苗，名曰蜀漆。

大虚者独参汤

虚人久疟不愈，以人参一两、生姜五钱，水煎，五更服极效。贫者，以白术一两代之，热多者以当归代之。

单寒牝理中匡

单寒无热名曰牝疟，宜附子理中汤加柴胡治之。

单热瘅白虎详

单热无寒，名曰 ∶ 瘅疟；或先热后寒，名曰 ∶ 热疟，俱宜以白虎汤，加桂枝治之。时医以六味汤加柴胡、芍药治之。

法外法辨微茫

以上皆前医之成法。更法外有法，不可不辨而治之。

消阴翳制阳光

热之不热，是无火也；益火之源，以消阴翳。寒之不寒，是无水也；壮水之主，以制阳光。

太仆注慎勿忘

王太仆消阴制阳等注，千古不刊之论。赵养葵遵之，以八味丸益火之源，六味丸壮水之主，久疟多以此法收功。

## [卷之一] 痢症第六

湿热伤赤白痢

王损庵论痢，专主湿热。其症里急后重，腹痛，欲便不便，脓血秽浊，或白或赤，或赤白相半。

热胜湿赤痢渍

胃为多气多血之海。热，阳邪也。热胜于湿，则伤胃之血分而为赤痢。

湿胜热白痢坠

湿，阴邪也。湿胜于热，则伤胃之气分而为白痢。赤白相半，则为气血两伤。

调行箴须切记

行血，则脓血自愈。调气，则后重自除。此四句为治初痢之格言，须切记之。

芍药汤热盛饵

芍药汤调气行血，虽为初痢之总方，究竟宜于热症。

平胃加寒湿试

寒湿泻痢初起者，以平胃散，加干姜、泽泻、猪苓、木香治之。久而不愈，送下香连丸。

热不休死不治

方书云 ∶ 痢症发热，不休者，不治。

痢门方皆所忌

凡痢症初起即发热，非肌表有邪，即经络不和，温散而调营卫，外邪一解，痢亦松去。若概以为热，开手即用痢门套方，多有陷入变剧者。

桂葛投鼓邪出

时医有发汗之戒，以其无外证而妄汗之也。若头痛、发热、恶寒，有汗宜用桂枝汤法，无汗宜用葛根汤法，鼓邪外出，然后治其痢。

外疏通内畅遂

此二句是解所以发汗之故也。张飞畴云 ∶ 当归四逆汤治痢极效。若发热而呕者，小柴胡汤、葛根黄连黄芩甘草汤。口渴下重者，白头翁汤如神。

嘉言书独得秘

喻嘉言《医门法律》中，议论甚见透彻。

寓意存补金匮

喻嘉言《寓意草》中，如麻黄附子细辛汤及人参败毒散等案，却能补《金匮》所未及。

## [卷之一] 心腹痛胸痹第七

心胃疼有九种

真心痛不治。今所云心痛者，皆心胞络及胃脘痛也。共有九种，宜细辨之。

辨虚实明轻重

虚者喜按，得食则止，脉无力。实者拒按，得食愈痛，脉有力。二症各有轻重。

痛不通气血壅

痛则不通，气血壅滞也。

通不痛调和奉

通则不痛，气血调和也。高士宗云 ∶ 通之之法，各有不同。调气以和血，调血以和气，通也。上逆者使之下行，中结者使之旁达，亦通也。虚者助之使通，寒者温之使通，无非通之之法也。若必以下泄为通，则妄矣。

一虫痛乌梅丸

虫痛，时痛时止，唇舌上有白花点，得食愈痛。虫为厥阴风木之化，宜乌梅丸。

二注痛苏合研

入山林古庙及见非常之物，脉乍大乍小，两手若出两人，宜苏合丸，研而灌之。

三气痛香苏专

因大怒及七情之气作痛，宜香苏饮，加元胡索二钱，七气汤亦妙。又方，用百合一两、乌药三钱，水煎服。

四血痛失笑先

瘀血作痛，痛如刀割，或有积块，脉涩，大便黑，宜桃仁承气汤、失笑散。

五悸痛妙香诠

悸痛，即虚痛也。痛有作止，喜按，得食稍止，脉虚弱，宜妙香散或理中汤，加肉桂、木香主之。

六食痛平胃煎

食积而痛，嗳腐吞酸，其痛有一条扛起者，宜平胃散，加山楂、谷芽主之，伤酒，再加葛根三钱、砂仁一钱。然新伤吐之、久伤下之为正法。

七饮痛二陈咽

停饮作痛，时吐清水，或胁下有水声，宜二陈汤，加白术、泽泻主之。甚者，十枣汤之类，亦可暂服。

八冷痛理中全

冷痛 ∶ 身凉、脉细、口中和，宜理中汤，加附子、肉桂主之。兼呕者，吴茱萸汤主之。

九热痛金铃痊

热痛 ∶ 身热、脉数、口中热，宜金铃子、元胡索各二两，研末，黄酒送下二钱。名金铃子散，甚效。如热甚者，用黄连、栀子之类，入生姜汁治之。

腹中痛照诸篇

脐上属太阴，中脐属少阴，脐下属厥阴，两胁属少阳、厥阴之交界地面，宜分治之。然其大意，与上相同。

金匮法可回天

《金匮要略》中诸议论，皆死症求生之法。

诸方论要拳拳

《中庸》云 ∶ 得一善则拳拳服膺，而弗失之矣。腹满痛而下利者，虚也。吐泻而痛，太阴证也，宜理中汤；雷鸣、切痛、呕吐者，寒气也，宜附子粳米汤。此以下利而知其虚也。胸满痛而大便闭者，实也。闭痛而不发热者，宜浓朴三物汤专攻其里；闭痛而兼发热者，宜浓朴七物汤兼通表里；闭痛、发热、痛连胁下、脉紧弦者，宜大黄附子汤温下并行，此以便闭而知其实也。若绕脐疼痛，名寒疝，乌头煎之峻，不敢遽用，而当归生姜羊肉汤之妙，更不可不讲也。

又胸痹非偶然

胸膺之上，人身之太空也。宗气积于此，非偶然也。

薤白酒妙转旋

栝蒌薤白白酒汤或加半夏或加枳实、薤白桂枝汤之类，皆转旋妙用。

虚寒者建中填

心胸大寒，痛呕不能饮食，寒气上冲，有头足，不可触近，宜大建中汤主之。上中二焦，为寒邪所痹，故以参姜启上焦之阳，合饴糖以创建中气，而又加椒性之下行，降逆上之气，复下焦之阳，为补药主方。

## [卷之一] 隔食反胃第八

隔食病津液干

方书名膈者，以病在膈上是也。又名隔者，以食物不下而阻隔也。津液干枯为隔食病源。

胃脘闭谷食难

胃脘干枯闭小，水饮可行，食物难下。

时贤法左归餐

赵养葵用大剂六味汤主之。高鼓峰仿赵养葵之法以六味加生地、当归主之。杨乘六用左归饮去茯苓，加当归、生地。以左归饮中有甘草引入阳明，开展胃阴。去茯苓者，恐其旁流入坎，不如专顾阳明之速效也。

胃阴展贲门宽

如膏如脂，叠积胃底，即胃阴也。久隔之人，则胃阴亡矣。高鼓峰云 ∶ 治隔一阳明尽之，阳明者胃也。但使胃阴充拓，在上之贲门宽展，则食物入；在下之幽门、阑门滋润，则二便不闭，而隔症愈矣。

启膈饮理一般

启膈饮亦是和胃养阴之意。但此方泄肺气之郁，彼方救肾水之枯，一阴一阳，宜择用之。

推至理冲脉干

张石顽云 ∶ 膈咽之间，交通之气不得降者，皆冲脉上行，逆气所作也。

大半夏加蜜安

冲脉不治，取之阳明。仲景以半夏降冲脉之逆，即以白蜜润阳明之燥，加人参以生既亡之津液，用甘澜水以降逆上之水液。古圣之经方，惟仲景知用之。

金匮秘仔细看

《金匮》明明用半夏，后人诸书，皆以半夏为戒。毁圣之说，倡自何人?君子恶之!

若反胃实可叹

食得入而良久反出，名为反胃。

朝暮吐分别看

朝食暮吐，暮食朝吐，与隔食症宜分别而药之。

乏火化属虚寒

王太仆云 ∶ 食不得入，是有火也。食入反出，是无火也。此症属中焦、下焦火衰无疑。

吴萸饮独附丸

妙在吴萸镇厥阴逆气，配入甘温，令震坤合德，土木不害。生附子以百沸汤俟温，浸去盐，日换汤三次。三日外去皮，放地上，四面以砖围，外以炭火烧一时，则附子尽裂，乘热投以姜汁，又如法制之。大抵一斤附子配一斤姜汁，以姜汁干为度，研末蜜丸。以粟米稀粥，送下二钱。

六君类俱神丹

六君子汤加姜附及附子理中汤之类。

## [卷之一] 气喘第九

喘促症治分门

气急而上奔，宜分别而治之。

卤莽辈只贞元

贞元饮是治血虚而气无所附，以此饮济之、缓之。方中熟地、当归之润，所以济之。甘草之甘，所以缓之。常服调养之剂，非急救之剂也。今医遇元气欲脱上奔之症，每用此饮，以速其危，良可浩叹!

阴霾盛龙雷奔

喘症多属饮病。饮为阴邪，非离照当空，群阴焉能退避。若地黄之类，附和其阴，则阴霾冲逆肆空，饮邪滔天莫救，而龙雷之火，愈因以奔腾矣。

实喘者痰饮援

喘症之实者，风寒不解，有痰饮而为之援，则咳嗽甚而喘症作矣。

葶苈饮十枣汤

肺气实而气路闭塞为喘者，以葶苈大枣泻肺汤主之。咳嗽气喘，心下停饮，两胁满痛者，以十枣汤主之。

青龙辈撤其藩

此方解表，兼能利水，治内外合邪，以两撤之。

虚喘者补而温

虚喘气促，不能接续，脉虚细无力，温补二字宜串看。有以温为补者，有以补为温者，切不可走于贞元一路，留滞痰涎也。

桂苓类肾气论

仲景云 ∶ 气短有微饮者，宜从小便去之，桂苓术甘汤主之，肾气丸亦主之。

平冲逆泄奔豚

冲气上逆，宜小半夏加茯苓汤以降之。奔豚症初起，脐下动气，久则上逆冲心，宜茯苓桂枝甘草大枣汤以安之。

真武剂治其源

经云 ∶ 其标在肺，其本在肾。真武汤为治喘之源也。

金水母主诸坤

肺属金而主上，肾属水而主下，虚喘为天水不交之危候，治病当求其本。须知天水一气，而位乎天水之中者，坤土也。况乎土为金母，金为水母，危笃之症，必以脾胃为主。

六君子妙难言

六君子汤加五味、干姜、北细辛，为治喘神剂。面肿加杏仁；面热如醉加大黄。此法时师闻之，莫不惊骇，能读《金匮》者，始知予言之不谬也。

他标剂忘本根

唯黑锡丹镇纳元气，为喘症必用之剂。此外如苏子降气汤、定喘汤及沉香黑铅丹，皆是害人之剂。

## [卷之一] 血症第十

血之道化中焦

经曰 ∶ 中焦受气取汁，变化而赤，是谓血。

本冲任中溉浇

血之流溢，半随冲任而行于经络。

温肌腠外逍遥

血之流溢，半散于脉外而充肌腠皮毛。

六淫逼经道摇

六淫者，风、寒、暑、湿、燥、火也。经，常也。道，路也。言血所常行之路也，外邪伤之则摇动。

宜表散麻芍条

外伤宜表散。东垣治一人内蕴虚热，外感大寒而吐血。法仲景麻黄汤加补剂，名麻黄人参芍药汤，一服而愈。

七情病溢如潮

七情者，喜、怒、哀、惧、爱、恶、欲也。七情之动，出于五志。医书恒谓五脏各有火，五志激之则火动，火动则血随火而溢。然五志受伤既久，则火为虚火，宜以甘温之法治之。

引导法草姜调

甘草干姜汤，如神，或加五味子二钱。火盛者，加干桑皮三钱、小麦一两。时医因归脾汤有引血归脾之说，谓引血归脾即是归经。试问脾有多大，能容离经之血成斗成盆，尽返而归于内而不裂破乎?市医固无论矣，而以名医自负者，亦蹈此弊，实可痛恨!

温摄法理中超

理中汤，加木香、当归煎服。凡吐血服凉药及滋润益甚，外有寒冷之象者，是阳虚阴走也，必用此方。血得暖则循行经络矣。此法出《仁斋直指》。

凉泻法令瘀销

火势盛，脉洪有力，寒凉之剂原不可废。但今人于血症，每用藕节、黑栀、白芨、旧墨之类以止涩之，致留瘀不散，以为咳嗽虚痨之基。《金匮》泻心汤，大黄倍于芩连，为寒以行瘀法。柏叶汤治吐不止，为温以行瘀法。二方为一温一寒之对子。

赤豆散下血标

粪前下血为近血，《金匮》用当归赤小豆散。

若黄土实翘翘

粪后下血为远血，《金匮》用黄土汤。

一切血此方饶

黄土汤，不独粪后下血方也。凡吐血、衄血、大便血、小便血、妇人血崩及血痢久不止，可以统治之。以此方暖中宫土脏，又以寒热之品互佐之，步步合法也。

五脏有血，六腑无血。观剖诸兽腹心下夹脊，包络中多血，肝内多血，心、脾、肺、肾中各有血，六腑无血。近时以吐血多者，谓为吐胃血，皆耳食昔医之误，凡吐五脏血必死。若吐血、衄血、下血，皆是经络散行之血也。

## [卷之一] 水肿第十一

水肿病有阴阳

肿，皮肤肿大。初起目下有形如卧蚕，后渐及于一身，按之即起为水肿，按之陷而不起为气肿。景岳以即起为气，不起为水，究之气行水即行，水滞气亦滞，可以分，可以不必分也。只以阴水，阳水为分别。

便清利阴水殃

小便自利、口不渴属寒，名为阴水。

便短缩阳水伤

小便短缩、口渴属热，名为阳水。

五皮饮元化方

以皮治皮，不伤中气。方出华元化《中藏经》。

阳水盛加通防

五皮饮加木通、防己、赤小豆之类。

阴水盛加桂姜

五皮饮加干姜、肉桂、附子之类。

知实肿萝枳商

知者，真知其病情，而无两可之见。壮年肿病，骤起脉实者，加萝卜子、枳实之类。

知虚肿参术良

老弱病久，肿渐成，脉虚者，加人参、白术之类。

兼喘促真武汤

肿甚、小便不利、气喘、尺脉虚者，宜真武汤暖土行水。间用桂苓甘术汤化太阳之气，守服十余剂；继用导水茯苓汤二剂愈。今人只重加味肾气丸，而不知其补助阴气，反益水邪，不可轻服也。

从俗好别低昂

以上诸法，皆从俗也。然从俗中而不逾先民之矩，亦可以救人。

五水辨金匮详

病有从外感而成者，名风水。病从外感而成，其邪已渗入于皮，不在表而在里者，名皮水。病有不因于风，由三阴结而成水者，名正水。病有阴邪多而沉于下者，名石水。病有因风因水伤心郁热，名黄汗。《金匮》最详，熟读全书，自得其旨，否则卤莽误事耳。药方中精义颇详，宜细玩之。

补天手十二方

越婢汤、防己茯苓汤、越婢加白术汤、甘草麻黄汤、麻黄附子汤、杏子汤、蒲灰散、芍桂酒汤、桂枝加黄汤、桂甘姜枣麻辛附子汤、枳术汤、附方《外台》防己黄汤。

肩斯道勿炎凉

群言淆乱衷于圣，以斯道为己任，勿与世为浮沉，余有浓望焉。

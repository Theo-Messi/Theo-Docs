---
title: 医学三字经(卷二)
editLink: true
---

## [卷之二] 胀满蛊胀第十二(水肿参看)

胀为病辨实虚

胀者，胀之于内也。虚胀误攻则坏，实胀误补则增。

气骤滞七气疏

七气汤能疏通滞气。

满拒按七物祛

腹满拒按，宜《金匮》浓朴七物汤，即桂枝汤小承气汤合用，以两解表里之实邪也。

胀闭痛三物锄

腹满而痛，若大便实者，宜《金匮》浓朴三物汤，行气中兼荡实法，以锄其病根。

以上言实胀之治法。

若虚胀且踌躇

仔细诊视，勿轻下药。

中央健四旁如

喻嘉言云 ∶ 执中央以运四旁，千古格言。

参竺典大地舆

单腹胀实难除

四肢不肿而腹大如鼓。

山风卦指南车

易中旨费居诸

## [卷之二] 暑症第十三

伤暑症动静商

夏月伤暑分动静者，说本东垣。

动而得热为殃

得于长途赤日，身热如焚，面垢，体倦，口渴，脉洪而弱。

六一散白虎汤

六一散治一切暑症。白虎汤加人参者，以大汗不止，暑伤元气也，加苍术者，治身热足冷，以暑必挟湿也。

静而得起贪凉

处于高厦深室，畏热贪凉，受阴暑之气。

恶寒象热逾常

恶寒与伤寒同，而发热较伤寒倍盛。

心烦辨切莫忘

虽同伤寒，而心烦以别之；且伤寒脉盛，伤暑脉虚。

香薷饮有专长

香薷发汗利水，为暑症之专药也。有谓夏月不可用香薷，则香薷将用于何时也?

大顺散从症方

此治暑天畏热贪凉成病，非治暑也。此舍时从症之方。

生脉散久服康

此夏月常服之剂，非治病方也。

东坦法防气伤

暑伤元气，药宜从补，东垣清暑益气汤颇超。

杂说起道弗彰

以上皆诸家之臆说。而先圣之道，反为之晦，若行道人，不可不熟记之，以资顾问。

若精蕴祖仲师

仲景《伤寒论》《金匮要略·痉湿篇》，字字皆精义奥蕴。

太阳病旨在兹

仲师谓太阳中，太阳二字，大眼目也。因人俱认为热邪，故提出太阳二字以喝醒之，寒暑皆为外邪。中于阳而阳气盛，则寒亦为热；中于阳而阳气虚，则暑亦为寒。若中于阴，无分寒暑，皆为阴症。如酷暑炎热，并无寒邪，反多阴症。总之，邪之中人，随人身之六气、阴阳、虚实而旋转变化，非必伤寒为阴，中暑为阳也。

经脉辨标本歧

师云 ∶ 太阳中发热者，病太阳而中标阳之气也。恶寒者，病太阳而得本寒之气也。身重而疼痛者，病太阳通体之经也。脉弦细芤迟者，病太阳通体之脉也。小便已洒洒然毛耸、手足逆冷者，病太阳本寒之气不得阳热之化也。小有劳身即热、口开、前板齿燥者，病太阳标阳之化不得阴液之滋也。此太阳中，标本经脉皆病。治当助其标本，益其经脉；若妄施汗下温针，则误矣。

临症辨法外思

愚按 ∶ 借用麻杏石甘汤治中暑头痛、汗出、气喘、口渴之外症，黄连阿胶鸡子黄汤治心烦不得卧之内症，至柴胡、栀子、承气等汤，俱可取用。师云 ∶ 渴者与猪苓汤。又云 ∶ 瘀热在里，用麻连轺豆汤，育阴利湿，俱从小便而出。此法外之法，神而明之，存乎其人焉。

方两出大神奇

暑之中人，随人之阴阳、虚实为旋转变化。如阳脏多火，暑即寓于火之中，为汗出而烦渴，师有白虎加人参之法。如阴脏多湿，暑即伏于湿之内，为身热、疼重、脉微弱，师以夏月伤冷水，水行皮肤所致，指暑病以湿为病，治以一物瓜蒂汤，令水去而湿无所根据，而亦解也。

## [卷之二] 泄泻第十四

湿气胜五泻成

《书》云 ∶ 湿成五泄。

胃苓散厥功宏

胃苓散暖脾、平胃、利水，为泄泻之要方。

湿而冷萸附行

胃苓散加吴茱萸、附子之类，腹痛，加木香。

湿而热连芩程

胃苓散加黄芩、黄连，热甚，去桂枝加葛根。

湿挟积曲楂迎

食积，加山楂、神曲；酒积，加葛根。

虚兼湿参附苓

胃苓散加人参、附子之类。

脾肾泻近天明

五鼓以后泻者，肾虚也。泻有定时者，土主信，脾虚也。故名脾肾泻。

四神服勿纷更

四神丸加白术、人参、干姜、附子、茯苓、罂粟壳之类为丸，久服方效。

恒法外内经精

照此法治而不愈者，宜求之《内经》。

肠脏说得其情

肠热脏寒，肠寒脏热。《内经》精义，张石顽颇得其解。

泻心类特丁宁

诸泻心汤张石顽俱借来治泻，与《内经》之旨颇合。详载《医学从众录》。

## [卷之二] 眩晕第十五

眩晕症皆属肝

《内经》云 ∶ 诸风掉眩，皆属于肝。

肝风木相火干

厥阴为风木之脏，厥阴风木为少阳相火所居。

风火动两动抟

风与火皆属阳而主动，两动相抟，则为旋转。

头旋转眼纷繁

此二句，写眩晕之象也。

虚痰火各分观

仲景主痰饮。丹溪宗河间之说，谓无痰不眩，无火不晕。《内经》云 ∶ 精虚则眩。又云 ∶ 肾虚则头重高摇，髓海不足则脑转耳鸣。诸说不同如此。

究其指总一般

究其殊途同归之旨，木动则生风，风生而火发，故河间以风火立论也。风生必挟木势而克土，土病则聚液而成痰，故仲景以痰饮立论、丹溪以痰火立论也。究之肾为肝母，肾主藏精，精虚则脑空，脑空则旋转而耳鸣。故《内经》以精虚及髓海不足立论也。言虚者言其病根，言实者言其病象，其实一以贯之也。

痰火亢大黄安

寸脉滑，按之益坚者，为上实。丹溪用大黄一味，酒炒三遍为末，茶调下一二钱。

上虚甚鹿茸餐

寸脉大，按之即散者，为上虚，宜鹿茸酒。鹿茸生于头，取其以类相从，且入督脉而通于脑。每用半两酒煎去滓，入麝香少许服。或用补中益气汤及术膏之类。此症如钩藤、天麻、菊花之类，俱可为使。

欲下取求其端

端，头也，谓寻到源头也。欲荣其上，必灌其根，古人有上病下取法。

左归饮正元丹

左归饮加肉苁蓉、川芎、细辛甚效，正元丹亦妙。

## [卷之二] 呕哕吐第十六(呃逆附)

呕吐哕皆属胃

呕字从沤，沤者水也，口中出水而无食也。吐字从土，土者食也，口中吐食而无水也。呕吐者，水与食并出也。哕者，口中有秽味也，又谓之干呕，口中有秽味，未有不干呕也。呃逆者，气冲有声，声短而频也。其病皆属于胃。

二陈加时医贵

二陈汤倍生姜，安胃降逆药也。寒加丁香、砂仁；若热，加黄连、鲜竹茹、石斛之类。

玉函经难仿佛

寒热攻补，一定不移。

小柴胡少阳谓

寒热往来而呕者，属少阳也。

吴茱萸平酸味

吴茱萸汤治阳明食谷欲呕者，又治少阴症吐利、手足逆冷、烦躁欲死者，又治干呕吐涎沫者。此症呕吐，多有酸味。

食已吐胃热沸

食已即吐，其人胃素有热，食复入，两热相冲，不得停留。

黄草汤下其气

大黄甘草汤治食已即吐。《金匮》云 ∶ 欲吐者不可下之。又云 ∶ 食已即吐者，大黄甘草汤下之。何也?曰 ∶ 病在上而欲吐，宜因而越之。若逆之使下，则必愦乱益甚。若既吐矣，吐而不已，是有升无降，当逆折之。

食不入火堪畏

王太仆云 ∶ 食不得入，是有火也。

黄连汤为经纬

喻嘉言用进退黄连汤，柯韵伯用干姜黄连黄芩人参汤，推之泻心汤亦可借用，以此数汤为经纬。

若呃逆代赭汇

代赭旋覆汤治噫气，即治呃逆。若久病呃逆，为胃气将绝，用人参一两，干姜、附子各三钱，丁香、柿蒂各一钱，可救十中之一。

## [卷之二] 癫狂痫第十七　

重阳狂重阴癫

《内经》云 ∶ 重阳者狂，重阴者癫。

静阴象动阳宣

癫者笑哭无时，语言无序，其人常静。狂者詈骂不避亲疏，其人常动。

狂多实痰宜蠲

蠲除顽痰，滚痰丸加乌梅、朱砂治之，生铁落饮、当归承气汤亦妙。

癫虚发石补天

磁朱丸是炼石补天手法，骆氏《内经拾遗》用温胆汤。

忽搐搦痫病然

手足抽掣，猝倒无知，忽作忽止，病有间断，故名曰痫。

五畜状吐痰涎

肺如犬吠，肝如羊嘶，心如马鸣，脾如牛吼，肾如猪叫，每发必口角流涎。

有生病历岁年

由母腹中受惊，积久失调，一触而发。病起于有生之初，非年来之新病也。《内经拾遗》用温胆汤，柯韵伯用磁朱丸。

火气亢芦荟平

火气亢，必以大苦大寒之剂以降之，宜当归芦荟丸。

痰积痼丹矾穿

丹矾丸能穿入心胞络，导其痰涎从大便而出，然不如磁朱丸之妥当。

三症本厥阴愆

以上治法，时医习用而不效者，未知其本在于厥阴也。厥阴属风木，与少阳相火同居。厥阴之气逆，则诸气皆逆。气逆则火发，火发则风生。风生则挟木势而害土，土病则聚液而成痰。痰成必归迸入心，为以上诸症。

体用变标本迁

其本阴，其体热。

伏所主所因先

伏其所主，先其所因。

收散互逆从连

或收或散，或逆或从，随所利而行之。

和中气妙转旋

调其中气，使之和平。

自伏所主至此，其小注俱《内经》本文。转旋，言心手灵活也，其要旨在调其中气二句。中气者，土气也。治肝不应，当取阳明，制其侮也。

悟到此治立痊

症虽可治，而任之不专，亦无如之何矣。

## [卷之二] 五淋癃闭赤白浊遗精第十八

五淋病皆热结

淋者，小便痛涩淋沥，欲去不去，欲止不止是也，皆热气结于膀胱。

膏石劳气与血

石淋下如沙石，膏淋下如膏脂，劳淋从劳力而得，气淋气滞不通、脐下闷痛，血淋瘀血停蓄、茎中割痛。

五淋汤是秘诀

石淋以此汤煎送发灰、滑石、石首鱼头内石研末。膏淋合萆分）清饮。气淋加荆芥、香附、生麦芽；不愈，再加升麻或用吐法。劳淋合补中益气汤。血淋加牛膝、郁金、桃仁，入麝香少许温服。

败精淋加味啜

过服金石药，与老人阳已痿，思色以降其精，以致内败而为淋，宜前汤加萆、石菖蒲、菟丝子以导之。

外冷淋肾气咽

五淋之外，又有冷淋。其症外候恶冷，喜饮热汤，宜加味肾气丸以盐汤咽下。

点滴无名癃闭

小便点滴不通，与五淋之短缩不同。

气道调江河决

前汤加化气之药，或吞滋肾丸多效。《孟子》云 ∶ 若决江河，沛然莫之能御也。引来喻小便之多也。

上窍通下窍泄

如滴水之器，闭其上而倒悬之，点滴不能下也。去其上闭，而水自通。宜服补中益气汤，再服以手探吐。

外窍开水源凿

又法 ∶ 启其外窍，即以开其内窍。麻黄力猛，能通阳气于至阴之地下；肺气主皮毛，配杏仁以降气下达州都，导水必自高原之义也，以前饮加此二味甚效。夏月不敢用麻黄，以苏叶、防风，杏仁等分水煎服，温覆微汗，水即利矣。虚人以人参、麻黄各一两水煎服，神效。

分利多医便错

愈利愈闭矣。

浊又殊窍道别

淋出溺窍，浊出精窍。

前饮投精愈涸

水愈利而肾愈虚矣。

肾套谈理脾恪

治浊只用肾家套药，不效。盖以脾主土，土病湿热下注，则小水混浊。湿胜于热则为白浊，热胜于湿则为赤浊，湿热去则浊者清矣。

厘清饮佐黄柏

萆厘清饮加苍术、白术，再加黄柏苦以燥湿，寒以除热。

心肾方随补缀

六八味汤丸加龙、牡，肾药也。四君子汤加远志，心药也。心肾之药与前饮间服。

若遗精另有设

与浊病又殊。

有梦遗龙胆折

有梦而遗，相火旺也。余每以龙胆泻肝汤送下五倍子丸二钱，多效。

张石顽云 ∶ 肝热则火淫于内，魂不内守，故多淫梦失精。又云 ∶ 多是阴虚阳扰，其作必在黎明阳气发动之时，可以悟矣。妙香散甚佳。

无梦遗十全设

无梦而遗，是气虚不能摄精，宜十全大补汤，加龙骨、牡蛎、莲须、五味子、黄柏，为丸常服。

坎离交亦不切

时医遇此症，便云心肾不交，用茯神、远志、莲子、枣仁之类，未中病情，皆不切之套方也。

## [卷之二] 疝气第十九

疝任病归厥阴

经云 ∶ 任脉为病，外结七疝，女子带下瘕聚。丹溪专治厥阴者，以肝主筋，又主痛也。

寒筋水气血寻

寒疝、水疝、筋疝、气疝、血疝。

狐出入顽麻

狐疝 ∶ 卧则入腹，立则出腹。疝 ∶ 大如升斗，顽麻不痛。

治气景岳箴

景岳云 ∶ 疝而曰气者，病在气也。寒有寒气，热有热气，湿有湿气，逆有逆气，俱当兼用气药也。

五苓散加减斟

《别录》以此方加川楝子、木通、橘核、木香，通治诸疝。

茴香料着医林

三层茴香丸治久疝，虽三十年之久，大如栲栳，皆可消散。

痛不已须洗淋

阴肿核中痛，《千金翼》用雄黄一两、矾石二两、甘草一尺，水一斗，煮二升洗之，如神。

## [卷之二] 痰饮第二十

痰饮源水气作

水气上逆，得阳煎熬则稠而成痰，得阴凝聚则稀而成饮。然水归于肾，而受制于脾，治者必以脾肾为主。

燥湿分治痰略

方书支离不可听。只以燥湿为辨，燥痰宜润肺，湿痰宜温脾，握要之法也。宜参之虚痨、咳嗽等篇。或老痰宜王节斋化痰丸，实痰怪症，宜滚痰丸之类。

四饮名宜斟酌

《金匮》云 ∶ 其人素盛今瘦，水走肠间，沥沥有声，谓之痰饮。注 ∶ 即今之久咳痰喘是也。饮后水流在胁下，咳唾引痛，谓之悬饮。注 ∶ 即今之停饮胁痛症也。

饮水流行，归于四肢，当汗出而不汗出，身体疼重，谓之溢饮。注 ∶ 即今之风水、水肿症也。咳逆倚息，气短不得卧，其形如肿，谓之支饮。注 ∶ 今之停饮喘满不得卧症也。又支饮，偏而不中正也。

参五脏细量度

四饮犹未尽饮邪之为病也，凡五脏有偏虚之处，而饮留之。言脏不及腑者，腑属阳，在腑则行矣。《金匮》曰 ∶ 水在心，心下坚筑短气，恶水不欲饮。水在肺，吐涎沫欲饮水。水在脾，少气身重。水在肝，胁下支满，嚏而痛。水在肾，心下悸。

补和攻视强弱

宜补、宜攻、宜和，视乎病情，亦视乎人之本体强弱而施治也。

十六方各凿凿

苓桂术甘汤、肾气丸、甘遂半夏汤、十枣汤、大青龙汤、小青龙汤、木防己汤、木防己加茯苓芒硝汤、泽泻汤、浓朴大黄汤、葶苈大枣泻肺汤、小半夏汤、己椒葶苈丸、小半夏加茯苓汤、五苓散、《外台》茯苓饮。

温药和博返约

《金匮》云 ∶ 病痰饮者，当以温药和之。忽揭出温药和之四字，即金针之度也。盖痰饮，水病也，水归于肾，而受制于脾；欲水由地中行而归其壑者，非用温药以化气不可也；欲水不泛溢而筑以堤防者，非用温药以补脾不可也。如苓桂术甘汤、肾气丸、小半夏汤、五苓散之类，皆温药也。即如十枣汤之十枚大枣，甘遂半夏汤之半升白蜜，木防己汤之参、桂，葶苈汤之大枣，亦寓温和之意。至于攻下之法，不过一时之权宜，而始终不可离温药之旨也。

阴霾除阳光灼

饮为阴邪，必使离照当空，而群阴方能退散。余每用参苓术附加生姜汁之类取效。

滋润流时医错

方中若杂以地黄、麦冬、五味附和其阴，则阴霾冲逆肆空，饮邪滔天莫救矣，即肾气丸亦宜慎用。

真武汤水归壑

方中以茯苓之淡以导之，白术之燥以制之，生姜之辛以行之，白芍之苦以泄之，得附子本经之药，领之以归其壑。

白散方窥秘钥

《三因》白散之妙，喻嘉言解之甚详。见于《医门法律·中风门》

## [卷之二] 消渴第二十一

消渴症津液干

口渴不止为上消，治以人参白虎汤。食入即饥为中消，治以调胃承气汤。饮一溲一小便如膏为下消，治以肾气丸。其实皆津液干之病也，赵养葵变其法。

七味饮一服安

赵养葵云 ∶ 治消症无分上、中、下，但见大渴、大燥，须六味丸料一斤、肉桂一两、五味子一两，水煎六七碗，恣意冷冻饮料之，睡熟而渴如失矣。白虎、承气汤皆非所治也。

金匮法别三般

能食而渴者，重在二阳论治。以手太阳主津液，足太阳主血也。饮一溲一者，重在少阴论治。以肾气虚不能收摄，则水直下趋，肾气虚不能蒸动，则水不能上济也。不能食而气冲者，重在厥阴论治。以一身中唯肝火最横，燔灼无忌，耗伤津液，而为消渴也。《金匮》论消渴，开口即揭此旨，以补《内经》之未及，不必疑其错简也。

二阳病治多端

劳伤荣卫，渐郁而为热者，炙甘草汤可用，喻嘉言清燥汤即此汤变甘温为甘寒之用也。热气蒸胸者，人参白虎汤可用，《金匮》麦门冬汤即此汤变甘寒而为甘平之用也。消谷大坚者，麻仁丸加甘草、人参、当归可用，妙在滋液之中攻其坚也。盖坚则不能消水，如以水投石，水去而石自若也。消症属火，内郁之火本足以消水，所饮之水本足以济渴。只缘胃中坚燥，全不受水之浸润，转从火热之势，急走膀胱，故小便愈数而愈坚，愈坚而愈消矣。此论本喻嘉言，最精。

少阴病肾气寒

饮水多小便少名上消，食谷多而大便坚名食消、亦名中消，上中二消属热。唯下消症饮一溲一，中无火化，可知肾气之寒也，故用肾气丸。

厥阴症乌梅丸

方中甘、辛、苦、酸并用。甘以缓之，所以遂肝之志也。辛以散之，所以悦肝之神也。苦以降之，则逆上之火顺而下行矣。酸以收之，以还其曲直作酸之本性，则率性而行所无事矣。故此丸为厥阴症之总剂。治此症除此丸外，皆不用苦药，恐苦从火化也。

变通妙燥热餐

有脾不能为胃行其津液，肺不能通调水道而为消渴者，人但知以清润治之，而不知脾喜燥而肺恶寒。试观泄泻者必渴，此因水津不能上输而惟下泄故尔。以燥脾之药治之，水液上升即不渴矣。余每用理中丸汤倍白术加栝蒌根，神效。

## [卷之二] 伤寒瘟疫第二十二

伤寒病极变迁

太阳主一身之表，司寒水之经。凡病自外来者，皆谓伤寒，非寒热之变也。变迁者，或三阳、或三阴、或寒化、或热化，及转属、合并之异。

六经法有真传

太阳寒水，其经主表，编中备发汗诸法。阳明燥金，其经主里，编中备攻里诸法。少阳相火，其经居表里之界，所谓阳枢也，编中备和解诸法。太阴湿土，纯阴而主寒，编中备温补诸法。少阴君火，标本寒热不同，所谓阴枢也，编中寒热二法并立。厥阴风木，木中有火而主热，编中备清火诸法。虽太阳亦有里症，阳明亦有表症，太阴亦有热症，厥阴亦有寒症，而提纲却不在此也。

头项病太阳编

三阳俱主表，而太阳为表中之表也。论以头痛、项强、发热、恶寒为提纲，有汗宜桂枝汤，无汗宜麻黄汤。

胃家实阳明编

阳明为表中之里，主里实症，宜三承气汤。论以胃家实为提纲。又鼻干、目痛、不眠为经病。若恶寒、头痛，为未离太阳。审其有汗、无汗，用桂枝、麻黄法。

无头痛、恶寒，但见壮热、自汗、口渴，为已离太阳，宜白虎汤。仲景提纲不以此者，凡解表诸法求之太阳，攻里诸法求之阳明，立法之严也。

眩苦呕少阳编

少阳居太阳阳明之界，谓之阳枢，寒热相杂。若寒热往来于外，为胸胁满烦，宜大小柴胡汤。若寒热互搏于中，呕吐腹痛，宜黄连汤。痞满呕逆，宜半夏泻心汤。拒格食不入，宜干姜黄连人参汤。若邪全入于胆府，下攻于脾为自利，宜黄芩汤。上逆于胃，利又兼呕，宜黄芩加半夏生姜汤。论以口苦、咽干、目眩为提纲。

吐利痛太阴编

太阴湿土，为纯阴之脏，从寒化者多，从热化者少，此经主寒症而言，宜理中汤、四逆汤为主，第原本为王叔和所乱耳。论以腹中满、吐食、自利不渴、手足自温、腹时痛为提纲。

但欲寐少阴编

少阴居太阴厥阴之界，谓之阴枢，有寒有热。论以脉微细、但欲寐为提纲。寒用麻黄附子细辛汤、麻黄附子甘草汤及白通汤、通脉四逆汤。热用猪苓汤、黄连鸡子黄汤及大承气汤诸法。

吐蛔渴厥阴编

厥阴，阴之尽也。阴尽阳生，且属风木，木中有火，主热症而言。论以消渴、气上冲心、心中疼热、饥不欲食、食则吐蛔、下之利不止为提纲，乌梅丸主之。自利下重饮水者，白头翁汤主之。凡一切宜发表法，备之太阳。一切宜攻里法，备之阳明。一切宜和解法，备之少阳。一切宜温补法，备之太阴。一切宜寒凉法，备之厥阴。一切寒热兼用法，备之少阴。此仲景《伤寒论》之六经与《内经·热病论》之六经不同也。

长沙论叹高坚

仰之弥高，钻之弥坚。

存津液是真诠

(存津液是全书宗旨，善读书者，读于无字处)如桂枝汤甘温以解肌养液也；即麻黄汤直入皮毛，不加姜之辛热，枣之甘壅，从外治外，不伤营气，亦养液也；承气汤急下之，不使邪火灼阴，亦养液也；即麻黄附子细辛汤用附子以固少阴之根，令津液内守，不随汗涣，亦养液也；麻黄附子甘草汤以甘草易细辛，缓麻黄于中焦，取水谷之津而为汗，毫不伤阴，更养液也。推之理中汤、五苓散，必啜粥饮。小柴胡汤、吴茱萸汤皆用人参，何一而非养液之法乎?

汗吐下温清悬

在表宜汗，在胸膈宜吐，在里宜下。寒者温之，热者清之。

补贵当方而圆

虚则补之。合上为六法。曰方而圆者，言一部《伤寒论》全是活法。

规矩废甚于今

自王叔和而后，注家多误。然亦是非参半，今则不知《伤寒论》为何物，规矩尽废矣。

二陈尚九味寻

人皆曰二陈汤为发汗平稳之剂，而不知茯苓之渗，半夏之涩，皆能留邪生热，变成谵语、不便等症。人皆曰九味羌活汤视麻桂二汤较妥，而不知太阳病重，须防侵入少阴。此方中有芩、地之苦寒，服之不汗，恐苦寒陷入少阴，变成脉沉细但欲寐之症；服之得汗，恐苦寒戕伐肾阳，阳虚不能内固，变成遂漏不止之症。时医喜用此方，其亦知此方之流弊，害人匪浅也。

香苏外平胃临

香苏饮力量太薄，不能驱邪尽出，恐余邪之传变多端。平胃散为燥湿消导之剂，仲景从无燥药发汗之法。且外邪未去，更无先攻其内法。

汗源涸耗真阴

阴者，阳之家也。桂枝汤之芍药及啜粥，俱是滋阴以救汗源。麻黄汤之用甘草与不啜粥，亦是保阴以救汗源。景岳误认其旨，每用归、地，贻害不少。

邪传变病日深

治之得法，无不即愈。若逆症、坏症、过经不愈之症，皆误治所致也。

目击者实痛心

人之死于病者少，死于药者多。今行道人先学利口，以此药杀人，即以此药得名，是可慨也。

医医法脑后针

闻前辈云，医人先当医医。以一医而治千万人，不过千万人计耳。救一医便救千万人，救千万医便救天下后世无量恒河沙数人耳。余所以于医者脑后，痛下一针。

若瘟疫治相侔

四时不正之气，及方土异气，病患秽气，感而成病，则为瘟疫。虽有从经络入、从口鼻入之分，而见证亦以六经为据，与伤寒同。

通圣散两解求

仲师于太阳条，独挈出发热不恶寒而渴为温病，是遵《内经》人伤于寒，则为热病；冬伤于寒，春必病温；先夏至日为病温，后夏至日为病暑之三说也。初时用麻杏甘石汤，在经用白虎加人参汤，入里用承气汤及阳明之茵陈蒿汤，少阴之黄连阿胶汤、猪苓汤，厥阴之白头翁汤等，皆其要药，究与瘟疫之病不同也。

瘟疫之病，皆新感乖戾之气而发，初起若兼恶寒者，邪从经络入，用人参败毒散为匡正托邪法。初起若兼胸满口吐黄涎者，邪从口鼻入，用藿香正气散为辛香解秽法。唯防风通圣散面面周到，即初起未必内实，而方中之硝黄，别有妙用，从无陷邪之害。若读仲师书死于句下者，闻之无不咋舌，而不知其有利无弊也。

六法备汗为尤

汗、吐、下、温、清、补，为治伤寒之六法。六法中唯取汗为要，以瘟疫得汗则生，不得汗则死。汗期以七日为准，如七日无汗，再俟七日以汗之。又参论中圣法，以吐之、下之、温之、清之、补之，皆所以求其汗也。详于《时方妙用》中。

达原饮昧其由

吴又可谓病在膜原，以达原饮为方，创异说以欺人，实昧其病由也。

司命者勿逐流

医为人之司命，熟读仲圣书而兼临症之多者，自有定识，切不可随波逐流。

## [卷之二] 妇人经产杂病第二十三

妇人病四物良

与男子同，唯经前产后异耳。《济阴纲目》以四物汤加香附、炙草为主，凡经前产后，俱以此出入加减。

月信准体自康

经水一月一至，不愆其期，故名月信。经调则体自康。

渐早至药宜凉

血海有热也，宜加味四物汤，加续断、地榆、黄芩、黄连之类。

渐迟至重桂姜

血海有寒也，宜加味四物汤，加干姜、肉桂之类；甚，加附子。

错杂至气血伤

经来或早或迟不一者，气血虚而经乱也，宜前汤加人参、白术、黄之类。

归脾法主二阳

《内经》云 ∶ 二阳之病发心脾，有不得隐曲，为女子不月。宜归脾汤。

兼郁结逍遥长

郁气伤肝，思虑伤脾，宜加味逍遥散。

种子者即此详

种子必调经，以归脾汤治其源，以逍遥散治其流，并以上诸法皆妙，不必他求。唯妇人体肥浓者，恐子宫脂满，另用二陈汤，加川芎、香附为丸。

经闭塞禁地黄

闭寒脉实，小腹胀痛，与二阳病为女子不月者不同。虽四物汤为妇科所不禁，而经闭及积瘀实症，宜去地黄之濡滞，恐其护蓄，血不行也。加醋炒大黄二钱、桂一钱、桃仁二钱，服五六剂。

孕三月六君尝

得孕三月之内，多有呕吐、不食，名恶阻，宜六君子汤。俗疑半夏碍胎，而不知仲师惯用之妙品也。高鼓峰云 ∶ 半夏合参术为安胎、止呕、进食之上药。

安胎法寒热商

四物汤去川芎为主。热加黄芩、白术、续断，寒加艾叶、阿胶、杜仲、白术。大抵胎气不安，虚寒者多。庸医以胎火二字惑人，误人无算。

难产者保生方

横生倒产、浆水太早、交骨不开等症，宜保生无忧散。

开交骨归芎乡

交骨不开，阴虚故也，宜加味芎归汤。

血大下补血汤

胎，犹舟也。血，犹水也。水满则舟浮。血下太早，则干涸而胎阻矣，宜当归补血汤加附子三钱。欲气旺则血可速生，且欲气旺而推送有力，加附子者取其性急，加酒所以速、归之用也。保生无忧散治浆水未行，此方治浆水过多，加味归芎汤治交骨不开。三方鼎峙，不可不知。

脚小指艾火炀

张文仲治妇人横产手先出，诸般符药不效，以艾火如小麦大，灸产妇右脚小指头尖，下火立产。

胎衣阻失笑匡

胎衣不下，宜以醋汤送失笑散三钱，即下。

产后病生化将

时医相传云，生化汤加减，治产后百病。若非由于停瘀而误用之，则外邪反入于血室，中气反因以受伤，危症蜂起矣。慎之，慎之!

合诸说俱平常

以上相沿之套法，轻病可愈，治重病则不效。

资顾问亦勿忘

商治时不与众医谈到此法，反为其所笑。

精而密长沙室

《金匮要略》第二十卷、第二十一卷、第二十二卷，义精而法密。

妊娠篇丸散七

《妊娠篇》凡十方 ∶ 丸散居七，汤居三。盖以汤者，荡也。妊娠以安胎为主，攻补俱不宜骤，故缓以图之，即此是法。

桂枝汤列第一

此汤表症得之为解肌和营卫，内症得之为化气调阴阳，今人只知为伤寒首方。此于《妊娠篇》列为第一方以喝醒千百庸医之梦，亦即是法。师云 ∶ 妇人得平脉，阴脉小弱，其人渴不能食，无寒热，名妊娠，桂枝汤主之。注 ∶ 阴搏阳别为有子，今反云阴脉弱小，是孕只两月，蚀下焦之气，不能作盛势也，过此则不然。妊娠初得，上下本无病，因子室有凝，气溢上下，故但以芍药一味固其阴气，使不得上溢。以桂、姜、甘、枣扶上焦之阳，而和其胃气，但令上焦之阳气充，能御相侵之阴气足矣。未尝治病，正所以治病也。

附半姜功超轶

时医以半夏、附子坠胎不用，干姜亦疑其热而罕用之，而不知附子补命门之火以保胎，半夏和胃气以安胎，干姜暖土脏使胎易长。俗子不知。

内十方皆法律

桂枝汤治妊娠，附子汤治腹痛少腹如扇，茯苓桂枝丸治三月余漏下、动在脐上为瘕，当归芍药散治怀妊腹中痛，干姜人参半夏丸治妊娠呕吐不止，当归贝母苦参丸治妊娠小便难，当归散妊娠常服，白术散妊娠养胎，方方超妙，用之如神。

惟妊娠有水气、身重、小便不利、恶寒、起即头眩，用葵子茯苓散不能无疑。

产后篇有神术

共九方。

小柴胡首特笔

妊娠以桂枝汤为第一方，产后以小柴胡汤为第一方，即此是法。新产妇人有三病 ∶ 一者病痉，二者病郁冒，三者大便难。产妇郁冒、脉微弱、呕不能食、大便反坚、但头汗出者，以小柴胡汤主之。

竹叶汤风痉疾

《金匮》云 ∶ 产后中风、发热、面正赤、喘而头痛，竹叶汤主之。钱院使注云 ∶ 中风之下，当有病痉者三字。按 ∶ 庸医于此症，以生化汤加姜、桂、荆芥、益母草之类，杀人无算。

阳旦汤功与匹

即桂枝汤增桂加附子，《活人》以桂枝汤加黄芩者误也。风乘火势，火借风威，灼筋而成痉，宜竹叶汤。若数日之久，恶寒症尚在，则为寒风，宜此汤。二汤为一热一寒之对子。师云 ∶ 产后风续续数十日不解，头微痛、恶寒、时时有热、心下闷、干呕，汗出虽久，阳旦证续在者，可与阳旦汤。

腹痛条须详悉

此下八句，皆言腹痛不同，用方各异。

羊肉汤痛谧

痛者，痛之缓也，为虚症。

痛满烦求枳实

满烦不得卧，里实也，宜枳实芍药散。二味无奇，妙在以麦粥下之。

着脐痛下瘀吉

腹中有瘀血，着于脐下而痛，宜下瘀血汤。

痛而烦里热窒

小腹痛虽为停瘀，而不大便、日晡烦躁、谵语，非停瘀专症也。血因热裹而不行，非血自结于下，但攻其瘀而可愈也。《金匮》以大承气汤攻热。

攻凉施毋固必

攻有大承气汤，凉有竹皮大丸、白头翁加甘草阿胶汤。《金匮》云 ∶ 病解能食，七八日更发热者，此为胃实，大承气汤主之。又云 ∶ 妇人乳中虚，烦乱呕逆，安中益气，竹皮大丸主之。又云 ∶ 产后下利虚极，白头翁加甘草阿胶汤主之。读此，则知丹溪产后以大补气血为主，余以末治之说，为大谬也。

杂病门还熟读

《金匮》云 ∶ 妇人之病，以因虚、积冷、结气六字为纲，至末段谓千变万端，总出于阴阳虚实。而独以弦紧为言者，以经阻之始，大概属寒，气结则为弦，寒甚则为紧，以此为主，而参之兼脉可也。

二十方效俱速

随证详难悉录

唯温经带下服

十二、九痛、七害、五伤、三痼共三十六种。因经致病，统名曰带下，言病在带脉，非近时赤白带下之说也。温经汤治妇人年五十，前阴下血、暮发热、手掌烦热、腹痛、口干云云。其功实不止此也。

甘麦汤脏躁服

《金匮》云 ∶ 妇人脏躁，悲伤欲哭，象如神灵所作，数欠伸，甘麦大枣汤主之。

药到咽效可卜

闽中诸医，因余用此数方奇效，每缮录于读本之后，亦医风之将转也。余日望之。

道中人须造福

## [卷之二] 小儿第二十四

小儿病多伤寒

喻嘉言曰 ∶ 方书谓小儿八岁以前无伤寒，此胡言也。小儿不耐伤寒，初传太阳一经，早已身强、多汗、筋脉牵动、人事昏沉，势已极于本经，误药即死，无由见其传经，所以谓其无伤寒也。俗云惊风皆是。

稚阳体邪易干

时医以稚阳为纯阳，生死关头，开手便错。

凡发热太阳观

太阳主身之表，小儿腠理未密，最易受邪。其症头痛、项强、发热、恶寒等小儿不能自明，唯发热一扪可见。

热未已变多端

喻嘉言曰 ∶ 以其头摇手动也，而立抽掣之名；以其卒口噤、脚挛急也，而立目斜、心乱、搐搦之名；以其脊强背反也，而立角弓反张之名；造出种种不通名目，谓为惊风。而用攻痰、镇惊、清热之药，投之立死矣。不知太阳之脉起于目内、上额交巅入脑、还出别下项、夹脊抵腰中，是以见上诸症。当时若以桂枝汤照法服之，则无余事矣。

过此失治，则变为痉症。无汗用桂枝加葛根汤，有汗用桂枝加栝蒌根汤，此太阳而兼阳明之治也。抑或寒热往来，多呕，以桂枝汤合小柴胡汤或单用小柴胡汤，此太阳而兼少阳之治也。

太阳外仔细看

喻嘉言云 ∶ 三日即愈为贵，若待经尽方解，必不能耐矣。然亦有耐得去而传他经者，亦有实时见他经之症者，宜细认之。

遵法治危而安

遵六经提纲之法而求之，详于《伤寒论》。

若吐泻求太阴

太阴病以吐食、自利、不渴、手足自温、腹时痛为提纲，以理中汤主之。

吐泻甚变风淫

吐泻不止，则土虚而木邪乘之。《左传》云 ∶ 风淫末疾。末，四肢之末也。即抽掣挛急之象。

慢脾说即此寻

世谓慢脾风多死，而不知即太阴伤寒也。有初时即伤于太阴者，有渐次传入太阴者，有误用神曲、麦芽、山楂、萝卜子、枳壳、葶苈、大黄、栝蒌、胆南星等药陷入太阴者。既入太阴，其治同也。如吐泻后，冷汗不止，手足厥逆，理中汤加入附子，或通脉四逆汤、白通汤佐之，此太阴而兼少阴之治也。如吐泻手足厥冷、烦躁欲死、不吐食而吐涎沫，服理中汤不应，宜吴茱萸汤佐之，此太阴而兼厥阴之治也。若三阴热化之证，如太阴腹时痛时止，用桂枝加芍药汤。

大便实而痛，用桂枝加大黄汤。少阴之咳而呕渴，心烦不得眠，宜猪苓汤。心中烦、不得卧，宜黄连阿胶汤。厥阴之消渴、气冲、吐蛔、下利，宜乌梅丸。下利后重、喜饮水，用白头翁汤等症亦间有之。熟《伤寒论》者自知，而提纲不在此也。

阴阳证二太擒

三阳独取太阳，三阴独取太阴，擒贼先擒王之手段也。太阳阳明少阳为三阳，太阴少阴厥阴为三阴。

千古秘理蕴深

喻嘉言通禅理，后得异人所授，独得千古之秘。胡卣臣曰 ∶ 习幼科者，能虚心领会，便可免乎殃咎，若骇为异说，则造孽无极矣。

即痘疹此传心

痘为先天之毒，伏于命门，因感外邪而发。初起时用桂枝汤等，从太阳以化其气，气化则毒不留，自无一切郁热诸症，何用服连翘、紫草、牛蒡、生地、犀角、石膏、芩、连诸药，以致寒中变症乎?及报点已齐后，冀其浆满，易于结痂而愈，当求之太阴，用理中汤等补中宫土气，以为成浆脱痂之本，亦不赖保元汤及鹿茸、人乳、糯米、桂圆之力也。若用毒药取浆，先损中宫土气，浆何由成?误人不少!此古今痘书所未言，唯张隐庵《侣山堂类辩》微露其机于言外，殆重其道而不敢轻泄欤?疹症视痘症稍轻，亦须知此法。

高士宗《医学真传》有桂枝汤加金银花、紫草法。

谁同志度金针

## [卷之二\小儿第二十四] 附敷药拔风害人说

《金匮》云 ∶ 人得风气以生长。此一语最精，风即气也。人在风中而不见风，犹鱼在水中而不见水，鼻息出入，顷刻离风即死。但风静即为养人之和风，风动即为杀人之邪风。

若大人之中风，小儿之惊风、卒倒、搐掣、角弓反张、目上视、口流涎，皆风动之象，即气之乖也。医者宜化邪风为和风，即所以除邪气而匡正气。闽中市医，遇小儿诸病及惊痫危症，以蓖麻子、巴豆、南星、莱菔子、全蝎、大黄、急性子、皂角为末。加樗皮、冰片、麝香。以麻油或白蜜，或姜、葱汁调。敷于囟门以及胸中、脐中、足心，为拔风法。

秘其方以射利，十敷十死。既死而仍不归怨之者，以为外敷之法，不妨姑试，俟未效而即去之，似不为害。而不知一敷之后，元气为其拔散，即揭去其药，而既散之气，永不能使之复聚矣。况囟门为元阳之会，胸中为宗气之宅，脐中为性命之根，足心为肾脉之本，皆不可轻动。昔人以附子、海狗肾补药敷于脐中而蒸之，名医犹且戒其勿用，况大伤人之物乎?

凡以保赤为心者，宜共攻此法。而又有惑于急惊、慢惊、食积之说，预用羌活、独活、防风、秦艽、前胡、赤芍、钩藤钩、荆芥、天麻、浓朴、神曲、山楂、苍术、胆星、葶苈子、萝卜子、贝母、牛黄、朱砂、天竺黄、枳壳、杏仁、石菖蒲、甘草，或合为一方，或分为二三方者，亦五十步笑百步耳。

小续命汤

(《千金》)中风总方。

麻黄(去节根)人参黄芩川芎白芍炙草杏仁防己桂枝防风(各一钱)附子(五分,炮)加生姜三片，水二杯半，先煎麻黄至二杯，入诸药，煎八分服。

《古今录验》续命汤

治中风风痱，身体不能自收持，口不言，昏冒不知痛处。或拘急不能转侧。方出《金匮》附方。

麻黄桂枝当归人参石膏干姜甘草(各三钱）川芎(一钱五分）杏仁(十三枚又一枚取三分之一)水三杯，煎一杯，温服。当小汗，薄覆脊凭几，汗出则愈。不汗更服，无所禁，勿当风。并治但伏不得卧，咳逆上气，面目浮肿。

三化汤

治热风中脏，大便不通。

大黄羌活枳壳(各三钱）水二杯，煎八分服。

稀涎散

治中风口噤，并治单蛾、双蛾。

巴豆(六枚,每枚分作两片)牙皂(三钱，切)明矾(一两）先将矾化开，却入二味搅匀，待矾枯为末，每用三分吹喉中。痰盛者灯心汤下五分，在喉即吐，在膈即下。

参附汤

元气暴脱，以此方急回其阳，可救十中一二。

人参(一两)附子(五钱)水二杯半，煎八分服。此汤治肾气脱。以人参换白术，名术附汤，治脾气脱。换黄名，附汤，治卫气脱；换当归名归附汤，治营气脱。

三生饮

治寒风中脏，四肢厥冷，痰涎上涌。

生乌头（二钱）生南星（二钱）生附子(三钱）木香（五分）生姜（五片）水二杯，煎七分。薛氏用人参一两，煎汤半杯调服。

防风通圣散

治热风卒中，外而经络手足，内而脏腑二便闭塞，用此两解之。较之三化汤较妥，亦为类中风实火治法。所用表药，火郁发之之义也；所用下药，釜下抽薪之义也。

防风荆芥连翘麻黄薄荷川芎当归白芍白术山栀大黄芒硝（各五分）黄芩石膏桔梗（各一钱）甘草（二钱）滑石（三钱）水二杯，加生姜三片，煎八分服。自利去硝、黄。自汗，去麻黄，加桂枝。涎嗽加半夏、五味。

地黄饮子

治类中风肾虚火不归源，舌强不能言，足废不能行。类中风虚火治法。

熟地远志山茱肉巴戟天石斛石菖蒲五味子肉苁蓉(洗)肉桂麦冬附子茯苓(各三钱）加薄荷叶七叶，水二杯，煎八分服。此方法在轻煎，不令诸药之味尽出。其性浓重，以镇诸逆；其气味轻清，速走诸窍也。

补中益气汤

治劳役饥饱过度，致伤元气，气虚而风中之。此类中风气中虚证，更有七气上逆，亦名气中，宜越鞠丸之类。

炙(二钱）人参白术(炒)当归(各一钱）炙草陈皮（各五分）升麻柴胡(各三分）加生姜三片，大枣二枚，水二杯，煎八分服。

二陈汤

痰饮通剂。

陈皮(一钱五分）半夏茯苓(各三钱）炙草(一钱）加生姜三片，水三杯，煎七分服。加白术一钱，苍术二钱，竹沥四汤匙，生姜汁二汤匙，名加味二陈汤，治类中风痰中证。亦名湿中，以湿生痰也。加枳实、胆南星、竹茹，名涤痰汤。

加味六君子汤

治中风王道之剂。

方见《隔食》加麦冬三钱为君，附子一钱为使，再调入竹沥五钱，生姜汁二钱，以行经络之痰，久服自愈。

资寿解语汤

(喻嘉言)治中风脾缓，舌强不语，半身不遂，与地黄饮子同意。但彼重在肾，此重在脾。

防风附子天麻枣仁(各二钱）羚角肉桂（各八分）羌活甘草(各五分）水二杯，煎八分，入竹沥五钱，姜汁二钱五分服。

喻嘉言治肾气不荣于舌本，加枸杞、首乌、生地、菊花、天冬、石菖蒲、元参。

侯氏黑散

(《金匮》)治大风四肢烦重，心中恶寒不足者。《外台》治风癫。

菊花（四两）白术防风（各一两）桔梗(八钱）细辛茯苓牡蛎人参矾石当归川芎干姜桂枝（各三钱）黄芩（五钱）上十四味，杵为散。酒服方寸匕，约有八分，余每用一钱五分，日二服，温酒调服。忌一切鱼肉、大蒜，宜常冷食，六十日止，热即下矣。

风引汤

(《金匮》)除热瘫痫，治大人风引，少小惊痫，日数十发。

大黄干姜龙骨（各一两）桂枝（一两五钱）甘草牡蛎（各一两）寒水石赤石脂石膏滑石紫石英白石脂（各三两）上十二味，研末粗筛，用韦勃盛之。取三指，约六七钱。井花水一杯，煎七分，温服。

按 ∶ 干姜宜减半。

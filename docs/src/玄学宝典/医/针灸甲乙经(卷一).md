---
title: 针灸甲乙经(卷一)
editLink: true
---

## [卷一] 精神五脏论第一

黄帝问曰 ∶ 凡刺之法，必先本于神。血脉营气精神，此五脏之所藏也。何谓德、气、生、精、神、魂、魄、心、意、志、思、智、虑，请问其故？岐伯对曰 ∶ 天之在我者德也，地之在我者气也，德流气薄而生也。故生之来谓之精，两精相搏谓之神，随神往来谓之魂，并精出入谓之魄，可以任物谓之心，心有所忆谓之意，意有所存谓之志，因志存变谓之思，因思远慕谓之虑，因虑处物谓之智。故智以养生也，必顺四时而适寒暑，和喜怒而安居处，节阴阳而调刚柔；如是则邪僻不生，长生久视。是故怵惕思虑者则神伤，神伤则恐惧流淫而不正；因悲哀动中者，则竭绝而失生；喜乐者，神惮散而不藏；愁忧者，气闭塞而不行；盛怒者，迷惑而不治；恐惧者，荡惮而不收（《太素》不收作失守）。

《素问》曰 ∶ 怒则气逆，甚则呕血，及食而气逆，故气上。喜则气和志达，营卫通利，故气缓。悲则心系急，肺布叶举，两焦不通，营卫不散，热气在中，故气消。恐则神却，却则上焦闭，闭则气还，还则下焦胀，故气不行。热则腠理开，营卫通，汗大泄，惊则心无所倚，神无所归，虑无所定，故气乱。劳则喘且汗出，内外皆越，故气耗。思则心有所伤，神有所止，气流而不行，故气结。（以上言九气，其义小异大同。）肝藏血，血舍魂；在气为语，在液为泪。肝气虚则恐，实则怒。《素问》曰 ∶ 人卧血归于肝，肝受血而能视，足受血而能步，掌受血而能握，指受血而能摄。

心藏脉，脉舍神；在气为吞，在液为汗。心气虚则悲忧，实则笑不休。

脾藏营，营舍意；在气为噫，在液为涎。脾气虚则四肢不用，五脏不安；实则腹胀，泾溲不利。（噫音作嗳。）肺藏气，气舍魄；在气为咳，在液为涕。肺气虚则鼻息不利少气，实则喘喝胸凭（《九墟》作盈）仰息。

肾藏精，精舍气；在气为欠，在液为唾。肾气虚则厥，实则胀，五脏不安。必审察五脏之病形，以知其气之虚实而谨调之。

肝气悲哀动中则伤魂，魂伤则狂妄，其精不守（一本作不精，不精则不正当）。令人阴缩而筋挛，两胁肋骨不举，毛悴色夭，死于秋。《素问》曰 ∶ 肝在声为呼，在变动为握，在志为怒，怒伤肝。《九卷》及《素问》又曰 ∶ 精气并于肝则忧。解曰 ∶ 肝虚则恐，实则怒，怒而不已，亦生忧矣。肝之与肾，脾之与肺，互相成也。脾者土也，四脏皆受成焉。故恐发于肝而成于肾；爱发于脾，而成于肝。肝合胆，胆者中精之府也。肾藏精，故恐同其怒，怒同其恐，一过其节，则二脏俱伤，经言若错，其归一也。

心，怵惕思虑则伤神，神伤则恐惧自失，破（音窘）脱肉，毛悴色夭，死于冬。《素问》曰 ∶ 心在声为笑，在变动为忧，在志为喜，喜伤心。《九卷》及《素问》又曰 ∶ 精气并于心则喜，或言 ∶ 心与肺脾二经有错，何谓也？解曰 ∶ 心虚则悲，悲则忧；心实则笑，笑则喜。心之与肺，脾之与心，亦互相成也。故喜发于心而成于肺，思发于脾而成于心，一过其节，则二脏俱伤。此经互言其义耳，非有错也。（又杨上善云 ∶ 心之忧在心变动，肺之忧在肺之志。是则肺主于秋，忧为正也；心主于忧，变而生忧也）脾，愁忧不解则伤意，意伤则闷乱，四肢不举，毛悴色夭，死于春。《素问》曰 ∶ 脾在声为歌，在变动为哕，在志为思，思伤脾。《九卷》及《素问》又曰 ∶ 精气并于脾则饥（一作畏。）肺喜乐，乐极则伤魄，魄伤则狂，狂者意不存，其人皮革焦，毛悴色夭，死于夏。《素问》曰 ∶ 肺在声为哭，在变动为咳，在志为忧，忧伤肺。《九卷》及《素问》又曰 ∶ 精气并于肺则悲。

肾，盛怒不止则伤志，志伤则喜忘其前言，腰脊不可俯仰，毛悴色夭，死于季夏。《素问》曰；肾在声为呻，在变动为栗，在志为怒，怒伤肾。《九卷》及《素问》又曰 ∶ 精气并于肾则恐，故恐惧而不改（一作解）则伤精，精伤则骨酸痿厥，精时自下。是故五脏主藏精者也，不可伤；伤则失守阴虚，阴虚则无气，无气则死矣。是故用针者，观察病患之态，以知精神魂魄之存亡得失之意。五者已伤，针不可以治也。

## [卷一] 五脏变第二

黄帝问曰；五脏五，愿闻其数？岐伯对曰 ∶ 人有五脏，脏有五变，变有五，故五五二十五，以应五时。

肝为牡脏，其色青，其时春，其日甲乙，其音角，其味酸（《素问》曰肝在味为辛，于经义为未通。）心为牡脏，其色赤，其时夏，其日丙丁，其音征，其味苦（《素问》曰心在味为咸，于经义为未通。）脾为牡脏，其色黄，其时长夏，其日戊己，其音宫，其味甘。

肺为牝脏，其色白，其时秋，其日庚辛，其音商，其味辛（《素问》曰肺在味为苦，于经义为未通）。

肾为牝脏，其色黑，其时冬，其日壬癸，其音羽，其味咸。是谓五变。

脏主冬，冬刺井；色主春，春刺荥；时主夏，夏刺；音主长夏，长夏刺经；味主秋，秋刺合。是谓五变，以主五。曰 ∶ 诸原安合，以致五？曰 ∶ 原独不应五时，以经合之，以应其数，故六六三十六。

曰 ∶ 何谓脏主冬，时主夏，音主长夏，味主秋，色主春？曰 ∶ 病在脏者取之井，病变于色者取之荥，病时间时甚者取之，病变于音者取之经，经（一作络）满而血者病在胃（一作胸），及以饮食不节得病者，取之合，故命曰味主合，是谓五变也。人逆春气则少阳不生，肝气内变；逆夏气则太阳不长，心气内洞；逆秋气则太阴不收，肺气焦满；逆冬气则少阴不藏，肾气浊沉。夫四时阴阳者，万物之根本也。所以圣人春夏养阳，秋冬养阴，以从其根，逆其根则伐其本矣。故阴阳者，万物之终始也。顺之则生，逆之则死；反顺为逆，是谓内格。是故圣人不治已病治未病，论五脏相传所胜也。假使心病传肺，肺未病逆治之耳。

## [卷一] 五脏六腑阴阳表里第三

肺合大肠，大肠者传道之腑。心合小肠，小肠者受盛之腑。肝合胆，胆者清净之腑。脾合胃，胃者五谷之腑。肾合膀胱，膀胱者津液之腑。少阴属肾，上连肺，故将两脏。三焦者，中渎之腑，水道出焉，属膀胱，是孤之腑。此六腑之所合者也。

《素问》曰 ∶ 夫脑、髓、骨、脉、胆、女子胞，此六者，地气之所生也。皆藏于阴，象于地，故藏而不泻，名曰奇恒之府。胃、大肠、小肠、三焦、膀胱，此五者，天气之所生也。其气象天，故泻而不藏，此受五脏浊气，名曰传化之府。此不能久留，输泻者也。魄门亦为五脏使，水谷不得久藏。五脏者，藏精气而不泻，故满而不能实。六腑者，传化物而不藏，故实而不能满。水谷入口，则胃实而肠虚，食下则肠实而胃虚，故实而不满，满而不实也。气口何以独为五脏主？胃者，水谷之海，六腑之大源也。（称六腑虽少错，于理相发为佳。)

肝胆为合，故足厥阴与少阳为表里。脾胃为合，故足太阴与阳明为表里。肾膀胱为合，故足少阴与太阳为表里。心与小肠为合，故手少阴与太阳为表里。肺与大肠为合，故手太阴与阳明为表里。

五脏者，肺为之盖，巨肩陷，咽喉见于外。心为之主，缺盆之道，（音滑）骨有余，以候内（音曷干）。肝为之主将，使之候外，欲知坚固，视目大小。脾主为胃（《九墟》《太素》作卫），使之迎粮，视唇舌好恶，以知吉凶。肾者主为外，使之远听，视耳好恶，以知其性。六腑者，胃为之海，广骸（《太素》作 ht）大颈张胸，五谷乃容。

鼻隧以长，以候大肠。唇浓人中长，以候小肠。目下裹大，其胆乃横。鼻孔在外，膀胱漏泄。鼻柱中央起，三焦乃约。此所以候六腑也。上下三等，脏安且良矣。

## [卷一] 五脏六腑官第四

鼻者肺之官，目者肝之官，口唇者脾之官，舌者心之官，耳者肾之官。凡五官者，以候五脏。肺病者喘息鼻张，肝病者目青，脾病者唇黄，心病者舌卷颧赤，肾病者颧与颜黑。故肺气通于鼻，鼻和则能知香臭矣。心气通于舌，舌和则能知五味矣。《素问》曰 ∶ 心在窍为耳（一云舌）。夫心者火也，肾者水也，水火既济。心气通于舌，舌非窍也，其通于窍者，寄在于耳（王冰云手少阴之络会于耳中）。故肝气通于目，目和则能视五色矣。《素问》曰 ∶ 诸脉者皆属于目。又《九卷》曰 ∶ 心藏肺，肺舍神。神明通体，故云属目。脾气通于口，口和则能别五谷味矣。肾气通于耳，耳和则能闻五音矣。

《素问》曰 ∶ 肾在窍为耳。然则肾气上通于耳，下通于阴也。五脏不和，则九窍不通。六腑不和，则留结为痈。故邪在腑则阳脉不和，阳脉不和则气留之，气留之则阳气盛矣。邪在脏则阴脉不和，阴脉不和则血留之，血留之则阴气盛矣。阴气太盛，则阳气不得相营也，故曰格。阴阳俱盛，不得自相营也，故曰关格。关格者，不得尽（一作尽期）而死矣。

## [卷一] 五脏大小六腑应候第五

黄帝问曰 ∶ 人俱受气于天，其有独尽天寿者，不免于病者，何也？岐伯对曰 ∶ 五脏者固有大小高下坚脆端正偏倾者，六腑亦有大小长短浓薄结直缓急者。凡此二十五变者，各各不同，或善或恶，或吉或凶也。

心小则安，邪弗能伤（《太素》云外邪不能伤），易伤于忧；心大则忧弗能伤，易伤于邪（《太素》亦作外邪）；心高则满于肺中，闷而善忘，难开以言；心下则脏外，易伤于寒，易恐以言；心坚则脏安守固；心脆则善病消瘅热中；心端正则和利难伤；心偏倾则操持不一，无守司也。（杨上善云 ∶ 心脏言神有八变，后四脏但言脏变不言神变者，以神为魂魄意之主，言其神变则四脏可知，故略而不言也。）肺小则少饮，不病喘（一作喘喝）；肺大则多饮，善病胸痹逆气；肺高则上气喘息咳逆；肺下则逼贲迫肺，善胁下痛；肺坚则不病咳逆上气；肺脆则善病消瘅易伤也（一云易伤于热喘息鼻衄）；肺端正则和利难伤；肺偏倾则病胸胁偏痛。

肝小则安，无胁下之病；肝大则逼胃迫咽，迫咽则善（一作苦）膈中，且胁下痛；肝高则上支贲加胁下急，为息贲；肝下则逼胃，胁下空，空则易受邪；肝坚则脏安难伤；肝脆则善病消瘅易伤；肝端正则和利难伤；肝偏倾则胁下偏痛。

脾小则安，难伤于邪；脾大则苦腠（音停）而痛，不能疾行；脾高则引季胁而痛；脾下则下加于大肠，下加于大肠则脏外易受邪；脾坚则脏安难伤；脾脆则善病消瘅易伤；脾端正则和利难伤；脾偏倾则螈善胀。

肾小则安难伤；肾大则（一本云耳聋或鸣，汁出）善病腰痛，不可以俯仰，易伤于邪；肾高则善病腰膂痛，不可以俯仰（一本云背急缀耳脓血出或生肉塞）；肾下则腰尻痛，不可俯仰，为狐疝；肾坚则不病腰痛；肾脆则善病消瘅易伤；肾端正则和利难伤；肾偏倾则善腰尻痛。凡此二十五变者，人之所以善常病也。

曰 ∶ 何以知其然？曰 ∶ 赤色小理者心小，粗理者心大，无者心高，小短举者心下，长者心坚，弱小以薄者心脆，直下不举者心端正，（一作面）一方者心偏倾。

白色小理者肺小，粗理者肺大，巨肩反（一作大）膺陷喉者肺高，合腋张胁者肺下，好肩背浓者肺坚，肩背薄者肺脆，背膺浓者肺端正，膺偏竦（一作欹）者肺偏倾。

青色小理者肝小，粗理者肝大，广胸反者肝高，合胁脆者肝下，胸胁好者肝坚，胁骨弱者肝脆，膺胁腹好相得者肝端正，胁骨偏举者肝偏倾。

黄色小理者脾小，粗理者脾大，揭唇者脾高，唇下纵者脾下，唇坚者脾坚，唇大而不坚者脾脆，唇上下好者脾端正，唇偏举者脾偏倾。

黑色小理者肾小，粗理者肾大，耳高者肾高，耳后陷者肾下，耳坚者肾坚，耳薄不坚者肾脆，耳好前居牙车者肾端正，耳偏高者肾偏倾。凡此诸变者，持则安，减则病也。

曰 ∶ 愿闻人之有不可病者，至尽天寿，虽有深忧大恐怵惕之志，犹弗能感也，大寒甚热弗能伤也；其有不离屏蔽室内，又无怵惕之恐，然不免于病者何也？曰 ∶ 五脏六腑，邪之舍也。五脏皆小者，少病，善焦心，人愁忧。五脏皆大者，缓于事，难使以忧。五脏皆高者，好高举措。五脏皆下者，好出人下。五脏皆坚者，无病。五脏皆脆者，不离于病。五脏皆端正者，和利得人心。五脏皆偏倾者，邪心善盗，不可为人，平反复言语也。

曰 ∶ 愿闻六腑之应。曰 ∶ 肺合大肠，大肠者，皮其应也。《素问》曰 ∶ 肺之合皮也，其荣毛也，其主心也。下章言肾之应毫毛，于义为错。

心合小肠，小肠者，脉其应也。《素问》曰 ∶ 心之合脉也，其荣色也，其主肾也。其义相顺。

肝合胆，胆者，筋其应也。《素问》曰 ∶ 肝之合筋也，其荣爪也，其主肺也。其义相顺。

脾合胃，胃者，肉其应也。《素问》曰 ∶ 脾之合肉也，其荣唇也，其主肝也。其义相顺。

肾合三焦膀胱，三焦膀胱者，腠理毫毛其应也。《九卷》又曰 ∶ 肾合骨。《素问》曰 ∶ 肾之合骨也，其荣发也，其主脾也。其义相同。

曰 ∶ 应之奈何？曰 ∶ 肺应皮。皮浓者大肠浓，皮薄者大肠薄，皮缓腹里大者大肠缓而长，皮急者大肠急而短，皮滑者大肠直，皮肉不相离者大肠结。

心应脉。皮浓者脉浓，脉浓者小肠浓，皮薄者脉薄；脉薄者小肠薄；皮缓者脉缓，脉缓者小肠大而长；皮薄而脉波小者；小肠小而短；诸阳经脉皆多纡曲者，小肠结。

脾应肉。肉坚大者胃浓，肉么者胃薄，肉小而么者胃不坚，肉不称其身者胃下，胃下者小脘约不利，（《太素》作下脘未约。）肉不坚者胃缓，肉无小裹标紧，（一本作无小裹累）者胃急，肉多小裹（一本亦作累字）者胃结，胃结者上脘约不利。

肝应筋。爪浓色黄者胆浓，爪薄色红者胆薄，爪坚色青者胆急，爪濡色赤者胆缓，爪直色白无约者胆直，爪恶色黑多文者胆结。

肾应骨。密理浓皮者三焦膀胱浓，粗理薄皮者三焦膀胱薄，腠理疏者三焦膀胱缓，皮急而无毫毛者三焦膀胱急，毫毛美而粗者三焦膀胱直，稀毫毛者三焦膀胱结。

曰 ∶ 薄浓美恶皆有其形，愿闻其所病。曰 ∶ 各视其外应以知其五内，则知所病矣。

## [卷一] 十二原第六

五脏有六腑，六腑有十二原。十二原者，出于四关。四关主治五脏，五脏有疾，当取之十二原。十二原者，五脏之所以禀三百六十五骨之气味者也。五脏有疾，出于十二原，而原各有所出。明知其原，睹其应，知五脏之害矣。阳中之少阴肺也，其原出于太渊二。阳中之太阳心也，其原出于大陵二。阴中之少阳肝也，其原出于太冲二。阴中之太阴肾也，其原出于太溪二。阴中之至阴脾也，其原出于太白二。膏之原出于鸠尾一。肓之原出于脖（满设切）（鸟朗切）一。凡十二原主治五脏六腑之有病者也。胀取三阳，飧泄取三阴（一云滞取三阴）。今夫五脏之有病，譬犹刺也，犹污也，犹结也，犹闭也。刺虽久犹可拔也，污虽久犹可雪也，结虽久犹可解也，闭虽久犹可决也。或言久疾之不可取者，非其说也。夫善用针者，取其疾也，犹拔刺也，犹雪污也，犹解结也，犹决闭也，疾虽久犹可毕也。言不可治者，未得其术也。

## [卷一] 十二经水第七

黄帝问曰 ∶ 经脉十二者，外合于十二经水而内属于五脏六腑。夫十二经水者，受水而行之。五脏者，合神气魂魄而藏之。六腑者，受谷而行之，受气而扬之。经脉者，受血而营之。合而以治奈何？刺之深浅，灸之壮数，可得闻乎？岐伯对曰 ∶ 脏之坚脆，腑之大小，谷之多少，脉之长短，血之清浊，气之多少，十二经中多血少气，与其少血多气，与其皆多气血，与其皆少血气，皆有定数。其治以针灸，各调其经气，固其常有合也。此人之参天地而应阴阳，不可不审察之也。

足阳明外合于海水，内属于胃。

足太阳外合于清水，内属于膀胱，而通水道焉。

足少阳外合于渭水，内属于胆。

足太阴外合于湖水，内属于脾。

足厥阴外合于沔水，内属于肝。

足少阴外合于汝水，内属于肾。

手阳明外合于江水，内属于大肠。

手太阳外合于淮水，内属于小肠，而水道出焉。

手少阳外合于漯水，内属于三焦。

手太阴外合于河水，内属于肺。

手心主外合于漳水，内属于心包。

手少阴外合于济水，内属于心。

凡此五脏六腑十二经水者，皆外有源泉而内有所禀，此皆内外相贯，如环无端。人经亦然。故天为阳，地为阴，腰以上为天，下为地。故海以北者为阴，湖以北者为阴中之阴，漳以南者为阳，河以北至漳者为阳中之阴，漯以南至江者为阳中之阳，此一州之阴阳也。此人所以与天地相参也。

曰 ∶ 夫经水之应经脉也，其远近之浅深，水血之多少，各不同。合而刺之奈何？曰 ∶ 足阳明五脏六腑之海也，其脉大而血多气盛热壮，刺此者不深弗散，不留不写。

足阳明多血气，刺深六分，留十呼。

足少阳少血气，刺深四分，留五呼。

足太阳多血气，刺深五分，留七呼。

足太阴多血少气，刺深三分，留四呼。

足少阴少血多气，刺深二分，留三呼。

足厥阴多血少气，刺深一分，留一呼。

手之阴阳，其受气之道近，其气之来也疾，其刺深皆无过二分，留皆无过一呼。其少长小大肥瘦，以心料之，命曰法天之常，灸之亦然。灸而过此者，得恶火则骨枯脉涩，刺而过此者则脱气。

曰 ∶ 夫经脉之大小，血之多少，肤之浓薄，肉之坚脆，及之大小，可以为度量乎？曰 ∶ 其可为量者，取其中度者也，不甚脱肉而血气不衰者也。若失度人之（音消，渴病）瘦而形肉脱者，乌可以度量刺乎。审切循扪按，视其寒温盛衰而调之，是谓因适而为之真也。

## [卷一] 四海第八

人有四海，十二经水者皆注于海。有髓海，有血海，有气海，有水谷之海。胃者为水谷之海，其上在气街，下至三里。冲脉者为十二经之海，其上在大杼，下出巨虚上下廉。膻中者为气之海，其上在柱骨之上下，前在人迎。脑者为髓之海，其上在其盖，下在风府。凡此四海者，得顺者生，得逆者败；知调者利，不知调者害。曰 ∶ 四海之逆顺奈何？曰 ∶ 气海有余，则气满胸中，急息面赤；不足则气少不足以言。血海有余，则常想其身大怫郁也，然不知其所病；不足则常想其身小狭，然不知其所病。水谷之海有余，则腹胀满；不足则饥不受谷食。髓海有余，则轻劲多力，自过其度；不足则脑转耳鸣，胫酸，眩冒目无所见，懈怠安卧。曰 ∶ 调之奈何？曰 ∶ 审守其而调其虚实，无犯其害；顺者得复，逆者必败。

## [卷一] 气息周身五十营四时十分漏刻第九

黄帝问曰 ∶ 五十营奈何？岐伯对曰 ∶ 周天二十八宿，宿三十六分，人气行一周千八分。

人经络上下左右前后二十八脉，周身十六丈二尺，以应二十八宿，漏水下百刻，以分昼夜。

故人一呼脉再动，气行三寸，一吸脉亦再动，气行三寸，呼吸定息，气行六寸。十息脉行六尺，日行二分。二百七十息，气行十六丈二尺，气行交通于中，一周于身，下水二刻，日行二十分有奇。五百四十息，气行再周于身，下水四刻，日行四十分有奇。二千七百息，气行十周于身，下水二十刻，日行五宿二百十分有奇。一万三千五百息，气行五十营于身，水下百刻，日行二十八宿，漏水皆尽脉已终矣。（王冰曰 ∶ 此略而言之也，细言之，则常以一十周加一分又十分分之六，乃奇分尽也）。所谓交通者，并行一数也。故五十营备，得尽天地谓五十营者，五脏皆受气也。（此段旧在经脉根结之末，今移在此。）曰 ∶ 卫气之行，出入之会何如？曰 ∶ 岁有十二月，日有十二辰，子午为经，卯酉为纬；天一面七宿，周天四七二十八宿，房昂为纬，张虚为经；是故房至毕为阳，昂至心为阴。阳主昼，阴主夜；故卫气之行，一日一夜五十周于身。昼日合于阳二十五周，夜行于阴亦二十五周，周于五脏（一本作岁）；是故平旦阴气尽，阳气出于目，目张则气行于头，循于项，下足太阳，循背下至小指端。其散者，分于目，别（一云别于目锐），下手太阳，下至手小指外侧。其散者，别于目锐，下足少阳，注小指次指之间。以上循手少阳之分侧，下至小指之间。别者以上至耳前，合于颔脉，注足阳明，下行至跗上。入足五指之间。其散者从耳，下手阳明入大指之间。入掌中，直至于足，入足心，出内踝下行阴分，复合于目，故为一周。

是故日行一舍，人气行于身一周与十分身之八；日行二舍，人气行于身三周与十分身之六；日行三舍，人气行于身五周与十分身之四；日行四舍，人气行于身七周与十分身之二；日行五舍，人气行于身九周；日行六舍，人气行于身十周与十分身之八；日行七舍，人气行于身十二周与十分身之六；日行十四舍，人气二十五周于身有奇分与十人身之四。阳尽于阴，阴受气矣。其始入于阴，常从足少阴注于肾，肾注于心，心注于肺，肺注于肝，肝注于脾，脾复注于肾，为一周。是故夜行一舍，人气行于身（一云阴脏）一周与十分脏之八，亦如阳之行二十五周而复会于目。阴阳一日一夜，舍于奇分十分身之四与十分脏之四（一作二，上文十分脏之八，此言十分脏之四，疑有误）。是故人之所以卧起之时有早晏者，以奇分不尽故也。

曰 ∶ 卫气之在身也，上下往来无已，其候气而刺之奈何？曰 ∶ 分有多少，日有长短，春秋冬夏，各有分理，然后常以平旦为纪，夜尽为始。是故一日一夜，漏水百刻。二十五刻者，半日之度也。常如是无已，日入而止，随日之长短，各以为纪。谨候气之所在而刺之。是谓逢时。病在于阳分，必先候其气之加在于阳分而刺之；病在于阴分，必先候其气之加在于阴分而刺之，谨候其时，病可与期；失时反候，百病不除。

水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分；水下五刻，人气在太阳；水下六刻，人气在少阳；水下七刻，人气在阳明；水下八刻，人气在阴分；水下九刻，人气在太阳；水下十刻，人气在少阳；水下十一刻，人气在阳明；水下十二刻，人气在阴分；水下十三刻，人气在太阳；水下十四刻，人气在少阳；水下十五刻，人气在阳明；水下十六刻，人气在阴分；水下十七刻，人气在太阳；水下十八刻，人气在少阳；水下十九刻，人气在阳明；水下二十刻，人气在阴分；水下二十一刻，人气在太阳；水下二十二刻，人气在少阳；水下二十三刻，人气在阳明；水下二十四刻，人气在阴分；水下二十五刻，人气在太阳。此少半日之度也。

从房至毕一十四度，水下五十刻，半日之度也。从昴至心亦十四度，水下五十刻，终日之度也。日行一舍者，水下三刻与十（《素问》作七）分刻之四。大要常以日加之于宿上也，则知人气在太阳。是故日行一宿，人气在三阳与阴分。常如是无已，与天地同纪，纷纷 htht（普巴切），终而复始。一日一夜，水行百刻而尽矣。故曰刺实者刺其来，刺虚者刺其去，此言气之存亡之时，以候虚实而刺之也。

## [卷一] 营气第十

营气之道，内谷为宝。谷入于胃，气传之肺，流溢于中，布散于外。精专者行于经隧，常营无已，终而复始，是谓天地之纪。故气从太阴出，循臂内上廉。注手阳明上行至面。注足阳明下行至跗上，注大指间。与太阴合，上行抵脾，从脾注心中。循手少阴出腋下臂，注小指之端。合手太阳上行乘腋，出（一作项）内，注目内，上巅下项，合足太阳，循脊下尻下行，注小指之端。循足心，注足少阴，上行注肾，从肾注心，外散于胸中。循心主脉出腋下臂，入（一作出）两筋之间，入掌中，出手中指之端，还注小指次指之端。合手少阳上行注膻中，散于三焦，从三焦注胆出胁。注足少阳下行至跗上，复从跗注大指间。合足厥阴上行至肝，从肝上注鬲上，循喉咙入颃颡之窍，究于畜门（一作关）。其支别者，上额循颠下项中，循脊入（音氐），是督脉也。络阴器，上过毛中，入脐中，上循腹里，入缺盆，下注肺中，复出太阴。此营气之行，逆顺之常也。

## [卷一] 营卫三焦第十一

黄帝问曰 ∶ 人焉受气，阴阳焉会，何气为营，何气为卫，营安从生，卫安从会，老壮不同气，阴阳异位，愿闻其会？岐伯对曰 ∶ 人受气于谷，谷入于胃，气传于肺，五脏六腑皆以受气。其清者为营，浊者为卫，营行脉中，卫行脉外，营周不休，五十而复大会。阴阳相贯，如环无端，卫气行于阴二十五度，行于阳亦二十五度，分为昼夜。故至阳而起，至阴而止。

故日中而阳陇（一作袭，下同）为重阳，夜半而阴陇为重阴。故太阴主内，太阳主外，各行二十衰，日入阳尽而阴受气。夜半而大会，万民皆卧，名曰合阴。平旦阴尽而阳受气。如是无已，与天地同纪。

曰 ∶ 老人不夜瞑，少壮不夜寤者，何气使然？曰 ∶ 壮者之气血盛，其肌肉滑，气道利，营卫之行不失其常，故昼精而夜瞑。老者之气血减，其肌肉枯，气道涩，五脏之气相搏，营气衰少而卫气内伐，故昼不精而夜不得瞑。

曰 ∶ 愿闻营卫之所行，何道从始？曰 ∶ 营出于中焦，卫出于下焦。上焦出于胃口，并咽以上贯膈而布胸中，走腋，循手太阴之分而行，还注手阳明，上至舌，下注足阳明，常与营俱行于阴阳各二十五度为一周，故日夜五十周而复始，大会于手太阴。

曰 ∶ 人有热饮食下胃，其气未定，则汗出于面，或出于背，或出于身半，其不循卫气之道而出何也？曰 ∶ 此外伤于风，内开腠理，毛蒸理泄，卫气走之，固不得循其道，此气悍滑疾见开而出，故不得从其道，名曰漏泄。中焦亦并于胃口，出上焦之后，此所以受气，泌糟粕，蒸津液，化其精微，上注于肺，乃化而为血，以奉生身，莫贵于此，故独得行于经隧，命曰营。

曰 ∶ 血之与气，异名同类何也？曰 ∶ 营卫者精气也，血者神气也，故血之与气，异名同类也。故夺血者无汗，夺汗者无血，故人有两死而无两生也。下焦者，别于回肠，注于膀胱而渗入焉。故水谷者，常并居于胃中，成糟粕而俱下于大肠，而为下焦，渗而俱下，渗泄别汁，循下焦而渗入膀胱也。

曰 ∶ 人饮酒，酒亦入胃，米未熟而小便独先下者何也？曰 ∶ 酒者熟谷之液也，其气悍以滑（一作清），故后谷而入，先谷而液出也。故曰上焦如雾，中焦如沤，下焦如渎，此之谓也。

## [卷一] 阴阳清浊精气津液血脉第十二

黄帝问曰 ∶ 愿闻人气之清浊者，何也？岐伯对曰 ∶ 受谷者浊，受气者清。清者注阴，浊者注阳。浊而清者，上出于咽；清而浊者，下行于胃。清者上行，浊者下行。清浊相干，名曰乱气。

曰 ∶ 夫阴清而阳浊，浊中有清，清中有浊，别之奈何？曰 ∶ 气之大别，清者上注于肺，浊者下流于胃；胃之清气上出于口，肺之浊气下注于经，内积于海。曰 ∶ 诸阳皆浊，何阳独甚？曰 ∶ 手太阳独受阳之浊，手太阴独受阴之清。其清者上走孔窍，其浊者下行诸经。

故诸阴皆清，足太阴独受其浊。曰 ∶ 治之奈何？曰 ∶ 清者其气滑，浊者其气涩，此气之常也。故刺阴者深而留之，刺阳者浅而疾取之，清浊相干者以数调之也。

曰 ∶ 人有精气津液血脉，何谓也？曰 ∶ 两神相搏，合而成形，常先身生是谓精。上焦开发，宣五谷味，熏肤充身泽毛，若雾露之溉，是谓气，腠理发泄，汗出腠理（一作）是谓津。谷入气满，淖泽注于骨，骨属屈伸，出泄，补益脑髓，皮肤润泽，是谓液。中焦受汁，变化而赤，是谓血。拥遏营气，令无所避，是谓脉也。

曰 ∶ 六气者，有余不足，气之多少，脑髓之虚实，血脉之清浊，何以知之？曰 ∶ 精脱者耳聋；气脱者目不明；津脱者腠理开，汗大泄；液脱者骨痹，屈伸不利，色夭，脑髓消，酸，耳数鸣；血脱者色白，夭然不泽；脉脱者其脉空虚。此其候也。曰 ∶ 六气贵贱何如？曰 ∶ 六气者各有部主也，其贵贱善恶可为常主，然五谷与胃为大海也。

## [卷一] 津液五别第十三

黄帝问曰 ∶ 水谷入于口，输于肠胃，其液别为五。天寒衣薄则为溺与气，天暑衣浓则为汗，悲哀气并则为泣，中热胃缓则为唾，邪气内逆，则气为之闭塞而不行，不行则为水胀，不知其何由生？岐伯对曰 ∶ 水谷皆入于口，其味有五，分注其海，津液各走其道。

故上焦（一作三焦）出气以温肌肉充皮肤者为津，其留而不行者为液。天暑衣浓，则腠理开，故汗出。寒留于分肉之间，聚沫则为痛。天寒则腠理闭，气涩不行，水下流于膀胱，则为溺与气。五脏六腑，心为之主，耳为之听，目为之候，肺为之相，肝为之将，脾为之卫，肾为之主外，故五脏六腑之津液，尽上渗于目。心悲气并则心系急，急则肺叶举，举则液上溢。夫心系急，肺不能常举，乍上乍下，故咳而涎出矣。中热则胃中消谷，消谷则虫上下作矣，肠胃充郭故胃缓，缓则气逆，故唾出矣。五谷之津液和合而为膏者，内渗入于骨空，补益脑髓，而下流于阴股。阴阳不和，则使液溢而下流于阴，髓液皆减而下，下过度则虚，虚则腰脊痛而酸，阴阳气道不通，四海闭塞，三焦不泻，津液不化，水谷并于肠胃之中，别于回肠，留于下焦，不得渗于膀胱，则下焦胀，水溢则为水胀。此津液五别之顺逆也。

## [卷一] 奇邪血络第十四

黄帝问曰 ∶ 愿闻其奇邪而不在经者，何也？岐伯对曰 ∶ 血络是也。曰 ∶ 刺血络而仆者，何也？血出而射者，何也？血出黑而浊者，血出清而半为汁者，何也？发针而肿者，何也？血出若多若少而面色苍苍然者，何也？发针而面色不变而烦闷者，何也？血出多而不动摇者，何也？愿闻其故。曰 ∶ 脉气甚而血虚者，刺之则脱气，脱气则仆。血气俱盛而阴气多者，其血滑，刺之则射。阳气积蓄久留不泻者，其血黑以浊，故不能射。新饮而液渗于络，而未和合于血，故血出而汁别焉。其不新饮者，身中有水，久则为肿，阴气积于阳，其气因于络，故刺之血未出而气先行，故肿。阴阳之气，其新相得而未和合，因而泻之，则阴阳俱脱，表里相离，故脱色而苍苍然也。刺之不变而烦闷者，刺络而虚经，虚经之属于阴者，阴气脱，故烦闷。阴阳相得而合为痹者，此为内溢于经，而外注于络，如是阴阳皆有余，虽多出血，弗能虚也。

曰 ∶ 相之奈何？曰 ∶ 血脉盛坚横以赤，上下无常处，小者如针，大者如箸，刺而泻之万全，故无失数；失数而返，各如其度。曰 ∶ 针入肉者，何也？曰 ∶ 热气因于针则热，热则血着于针，故坚焉。

## [卷一] 五色第十五

雷公问曰 ∶ 闻风者，百病之始也；厥逆，寒湿之所起也。别之奈何？黄帝答曰 ∶ 当候眉间（《太素》作阙中），薄泽为风，冲浊为痹，在地为厥，此其常也，各以其色言其病也。曰 ∶ 人有不病卒死，何以知之？曰 ∶ 大气入于脏腑者，不病而卒死矣。曰 ∶ 凡病少愈而素》作庭），大如拇指，不病亦必卒死矣。曰 ∶ 其死有期乎？曰 ∶ 察其色以言其时。颜者，首肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。侠傍者，肾也。当肾者，脐也。面王以上者（王古本作壬字），小肠也。面王以下者，膀胱字子处也。颧者，肩也。后颧者，臂也。臂以下者，手也。目内上者，膺乳也。

侠绳而上者，背也。循牙车以上者，股也。中央者，膝也。膝以下者，也。当以下者，足也。巨分者，股里也。巨屈者，膝膑也。此五脏六腑支局（一作节）之部也。五脏五色之见者，皆出其部也。其部骨陷者，必不免于病也。其部色乘袭者，虽病甚不死也。曰五官具五色，何也？曰 ∶ 青黑为痛，黄赤为热，白为寒，是谓五官。曰 ∶ 以色言病之间甚奈何？曰 ∶ 其色粗以明者为间，沉垩（一作夭，下同）者为甚，其色上行者病亦甚，其色下行如云彻散者病方已。五色各有脏部，有外部，有内部。其色从外部走内部者，其病从外走内。其色从内部走外部者，其病从内走外。病生于内者，先治其阴，后治其阳，反者益甚。病生于外者，先治其阳，后治其阴（《太素》云 ∶ 病生于阳者，先治其外，后治其内。与此文异，义同），反者益甚。用阳和阴，用阴和阳。审明部分，万举万当。能别左右，是谓大通。男女异位，故曰阴阳。审察泽垩，谓之良工。沉浊为内，浮清为外，黄赤为风，青黑为痛，白为寒，黄而膏泽者为脓，赤甚者为血，痛甚者为挛，寒甚者为皮不仁。

各见其部，察其浮沉以知浅深，审其泽垩以观成败，察其浮散以知近远，视色上下以知病处，积神于心以知往今。故相气不微，不知是非。属意勿去，乃知新故。色明不粗，沉垩为甚。不明不泽，其病不甚，其色散驹驹然未有聚，其病散而气痛，聚未成也。肾乘心，心先病，肾为应，色其（一作皆）如是。男子色在面王，为少腹痛，下为卵痛，其圜直为茎痛，高为本，下为首，狐疝阴病之属也。女子色在面王，为膀胱字子处病，散为痛，薄为聚，方圜左右各如其色形，其随而下至为淫，有润如膏状，为暴食不洁，左为右（一作左），右为左（一作右），其色有邪，聚空满而不端，面色所指者也。色者青黑赤白黄，皆端满有别乡。别乡赤者，其色亦赤，大如榆荚，在面王为不月。其色上锐首空上向，下锐下向，在左右如法。以五色命脏，青为肝，赤为心，白为肺，黄为脾，黑为肾。肝合筋，青当筋，心合脉，赤当脉。脾合肉，黄当肉。肺合皮，白当皮。肾合骨，黑当骨。夫精明五色者，气之华也。赤欲如白裹朱，不欲如赭色也。白欲如白璧之泽（一云鹅羽），不欲如垩（一云盐）也。青欲如苍璧之泽，不欲如蓝也。黄欲如罗裹雄黄，不欲如黄土也。黑欲如重漆色，不欲如炭（《素问》作地苍）也。五色精微象见，其寿不久也。青如草滋，黑如煤，黄如枳实，赤如（音披）血，白如枯骨，此五色见而死也。青如翠羽，黑如鸟羽，赤如鸡冠，黄如蟹腹，白如豕膏，此五色见而生也。生于心，如以缟裹朱。生于肺，如以缟裹红。生于肝，如以缟裹绀。生于脾，如以缟裹栝蒌实。生于肾，如以缟裹紫。此五脏所生之外营也。凡相五色，面黄目青，面黄目赤，面黄目白，面黄目黑者，皆不死也。面青目赤（一作青），面赤目白，面青目黑，面黑目白，面赤目青者，皆死也。

## [卷一] 阴阳二十五人形性血气不同第十六

黄帝问曰 ∶ 人有阴阳，何谓阴人，何谓阳人？少师对曰 ∶ 天地之间，不离于五，人亦应之，非徒一阴一阳而已。盖有太阴之人，少阴之人，太阳之人，少阳之人，阴阳和平之人。凡此五人者，其态不同，其筋骨血气亦不同也。

太阴之人，贪而不仁，下济湛湛，好内而恶出，心抑而不发，不务于时，动而后人，此太阴之人也。

少阴之人，少贪而贼心，见人有亡，常若有得，好伤好害，见人有荣，乃反愠怒，心嫉而无恩，此少阴之人也。

太阳之人，居处于于，好言大事，无能而虚说，志发于四野，举措罔顾是非，为事如常自用，事虽败而无改（一作悔），此太阳之人也。

少阳之人，谛好自贵，有小小官，则高自宣，好为外交而不内附，此少阳之人也。

阴阳和平之人，居处安静，无为惧惧，无为欣欣，婉然从物，或与不争，与时变化，尊而谦让，卑而不谄，是谓至治。古之善用针灸者，视人五态乃治之，盛者泻之，虚者补之。

太阴之人，多阴而无阳，其阴血浊，其卫气涩，阴阳不知，缓筋而浓皮，不之疾泻，不能移之。

少阴之人，多阴而少阳，小胃而大肠，六腑不调，其阳明脉小而太阳脉大，必审而调之，其血易脱，其气易败。

太阳之人，多阳而无阴，必谨调之，无脱其阴而泻其阳，阳重脱者易狂，阴阳皆脱者暴死不知人。

少阳之人，多阳而少阴，经小而络大，血在中而气在外，实阴而虚阳，独泻其络脉则强，气脱而疾，中气重不足，病不起矣。

阴阳和平之人，其阴阳之气和，血脉调，宜谨审其阴阳，视其邪正，安其容仪，审其有余，察其不足，盛者泻之，虚者补之，不盛不虚，以经取之，此所以调阴阳，别五态之人也。

太阴之人，其状（音朕）然黑色，念然下意，临临然长大，（音窘）然未偻。

少阴之人，其状清然窃然，固以阴贼，立而躁险，行而似伏。

太阳之人，其状轩轩储储，反身折。

少阳之人，其状立则好仰，行则好摇其两臂，两臂肘皆出于背。

阴阳和平之人，其状逶逶然，随随然，然，哀哀然，豆豆然，众人皆曰君子。（一本多愉愉然，htht 然。）黄帝问曰 ∶ 余闻阴阳之人于少师。少师曰 ∶ 天地之间不离于五，故五五二十五人之形，血气之所生别，而以候从外知内何如？岐伯对曰 ∶ 先立五形金木水火土，别其五色，异其五声，而二十五人具也。

木形之人，比于上角，苍色小头，长面大肩，平背直身，小手足，好有材，好劳心少力，于左足少阳，少阳之上遗遗然。右角（一曰少角）之人，比于右足少阳，少阳之下随随然。钛角（音太，一曰右角）之人，比于右足少阳，少阳之上鸠鸠然（一曰推推然）。判角之人，比于左足少阳，少阳之下括括然。

火形之人，比于上征，赤色广 kt，锐面小头，好肩背髀腹，小手足，行安地，疾心行遥，肩背肉满，有气轻财,少信多虑,见事明了，好颜急心，不寿暴死，奈春夏不奈秋冬，感而生病，主手少阴窍窍然（一曰核核然）。太征之人，比于左手太阳，太阳之上肌肌然。少征之人，比于右手太阳，太阳之下然（音剔，又音倘）。右征之人，比于右手太阳，太阳之上鲛鲛然（一曰熊熊然）。判征之人，比于左手太阳，太阳之下支支然，熙熙然。

土形之人，比于上宫，黄色，大头圆面，美肩背，大腹，好股胫，小手足，多肉，上下相称，行安地，举足浮，安心，好利人，不喜权势，善附人，奈秋冬不奈春夏，春夏感而生病，主足太阴敦敦然。太宫之人，比于左足阳明，阳明之上婉婉然。加宫之人，比于左足阳明，阳明之下（音咳）然（一曰坎坎然）。少宫之人，比于右足阳明，阳明之上枢枢然。左宫之人，比于右足阳明，阳明之下兀兀然（一曰众之人，一曰阳明之上）。

金形之人，比于上商，白色，小头方面，小肩背，小腹，小手足，如骨发踵，外骨轻身（一曰发动轻身）清廉急心，静悍善为吏，奈秋冬不奈春夏，春夏感而生病，主手太阴敦敦然。太商之人，比于左手阳明，阳明之上廉廉然。右商之人，比于左手阳明，阳明之下脱脱然。左商之人，比于右手阳明，阳明之上监监然。少商之人，比于右手阳明，阳明之下严严然。

水形之人，比于上羽，黑色，大头面不平（一云曲面），广颐小肩，大腹小手足（小一，比于左足太阳，太阳之下纡纡然。众之为人，比于右足太阳，太阳之下洁洁然。桎之为人，比于左足太阳，太阳之上安安然。

曰 ∶ 得其形不得其色何如？曰 ∶ 形胜色，色胜形者，至其胜时年加，害则病行，失则忧矣。形色相得，富贵大乐。曰 ∶ 其形色相胜之时，年加可知乎？曰 ∶ 凡人之大忌常加九岁。七岁，十六岁，二十五岁，三十四岁，四十三岁，五十二岁，六十一岁，皆人之忌，不可不自安也。感则病，失则忧矣。

曰 ∶ 脉之上下血气之候，以知形气奈何？曰 ∶ 足阳明之上，血气盛则须美长，血多气少则须短，气多血少则须少，血气俱少则无须，两吻多画。（须字一本俱作髯字，吻音稳。）足阳明之下，血气盛则下毛美长至胸；血多气少则下毛美短至脐，行则善高举足，足大指少肉，足善寒，血少气多则肉善瘃（瘃音）；血气皆少则无毛，有则稀而枯瘁，善痿厥足痹。足少阳之上，血气盛则通髯美长，血多气少则通髯美短，血少气多则少髯，血气皆少则无髯，感于寒湿，则善痹骨痛爪枯。足少阳之下，血气盛则胫毛美长，外踝肥；血多气少则胫毛美短，外踝皮坚而浓；血少气多则毛少，外踝皮薄而软；血气皆少则无毛，外踝瘦而无肉。足太阳之上，血气盛则美眉，眉有毫毛；血多气少则恶眉，面多小理；血少气盛则面多肉，血气和则美色。足太阴之下，血气盛则跟肉满，踵坚；气少血多则瘦，跟空；血气皆少则善转筋，踵下痛。手阳明之上，气血盛则上髭美，血少气多则髭恶，血气皆少则善转筋，无髭。手阳明之下，血气盛则腋下毛美，手鱼肉以温；气血皆少则手瘦以寒。手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手拳多肉以温；血气皆少则瘦以寒；气少血多则瘦以多脉。手太阳之上，血气盛则多髯，面多肉以平；血气皆少则面瘦黑色。手太阳之下，血气盛则掌肉充满；血气皆少则掌瘦以寒。

少阳多血，美须者阳明多血，此其时然也。夫人之常数，太阳常多血少气，少阳常多气少血，阳明常多血多气，厥阴常多气少血，少阴常多血少气，太阴常多血少气，此天之常数也。

曰 ∶ 二十五人者，刺之有约乎？曰 ∶ 美眉者，足太阳之脉血气多；恶眉者，血气少。其肥而泽者，血气有余；肥而不泽者，气有余，血不足。瘦而无泽者，血气俱不足。审察其形气经络之凝泣结而不通者，此于身背为痛痹，甚则不行故凝泣，凝泣者致气以温之，血和乃止。其结络者，脉结血不行，决之乃行。故曰 ∶ 气有余于上者，导而下之；气不足于上者，推而往之；其稽留不至者，因而迎之。必明于经隧，乃能持之。寒与热争者，导而行之；其宛陈血不结者，即而取之。必先明知二十五人，别血气之所在，左右上下，则刺约毕矣。

曰 ∶ 或神动而气先针行，或气与针相逢，或针已出气独行，或数刺之乃知，或发针而气逆，或数刺病益甚。凡此六者，各不同形，愿闻其方？曰 ∶ 重阳之盛人，其神易动，其气易往也，矫矫蒿蒿（一本作高高），言语善疾，举足喜高，心肺之脏气有余，阳气滑盛而扬，故神动而气先行，此人颇有阴者也。多阳者多喜，多阴者多怒，数怒者易解，故曰颇有阴。其阴阳之离合难，故其神不能先行。阴阳和调者，血气淖泽滑利，故针入而气出，疾而相逢也。其阴多而阳少，阴气沉而阳气浮者内藏，故针已出，气乃随其后，故独行也。其多阴而少阳者，其气沉而气往难，故数刺之乃知。其气逆与其数刺病益甚者，非阴阳之气也，沉浮之势也，此皆粗之所败，工之所失，其形气无过也。

---
title: 神农本草经(草经佚文)
editLink: true
---

## 《神农本草经》《神农本草经》之本草经佚文

三合合三百六十五种，法三百六十五度，一度应一日，以成一岁（倍其数，合七百三十名也）。

掌禹锡曰：本草例，神农本经以朱书，名医别录以墨书，神农药三百六十五种，今此言倍其数，合七百三十名，是并名医别录副品而言也，则此下节别录之文也，当作墨书矣，盖传写浸久，朱墨错乱之所致耳。

案禹锡说是也，改为细字。

药有君臣佐使，以相宣摄合和，宜用一君、二臣、三佐、五使，又可一君，三臣，九佐使也。

药有阴阳，配合，子母兄弟，根茎花实，草石骨肉，有单行者，有相须者。有相使者，有相畏者，有相恶者，有相反者，有相杀者，凡此七情，合和时之当用，相须相使者良，勿用相恶相反者。若有毒宜制，可用相畏相杀者，不尔，勿合用也。

药有酸咸甘苦辛五味，又有寒热温凉四气，及有毒无毒。阴干暴干，采造时月，生熟土地，所出真伪陈新，并各有法。

药性有宜丸者，宜散者，宜水煮者，宜酒渍者，宜膏煎者，亦有一物兼宜者。亦有不可入汤酒者。并随药性，不得违越。

欲疗病先察其原，先候病机。五脏未虚，六府未竭，血脉未乱，精神未散，服药必活。若病已成，可得半愈。病势已过，命将难全。

若用毒药疗病，先起如黍粟，病去即止。不去，倍之；不去，十之。取去为度。

疗寒以热药，疗热以寒药。饮食不消，以吐下药。鬼注蛊毒，以毒药。

痈肿创瘤，以创药。风湿，以风湿药。各随其所宜。

病在胸膈以上者，先食后服药。病在心腹以下者，先服药而后食。病在四肢血脉者，宜空腹而在旦。病在骨髓者，宜饱满而在夜。

夫大病之主，有中风伤寒，寒热温疟，中恶霍乱，大腹水肿，肠澼下利，大小便不通，贲肫，上气，咳逆，呕吐，黄疽，消渴，留饮，癖食，坚积，症瘕， 惊邪瘨病，鬼注，喉痹，齿痛，耳聋，目盲，金创，踒折，痈肿，恶创，痔瘘，瘿瘤。男子五劳七伤，虚乏羸瘦，女子带下崩中，血闭阴蚀，虫蛇蛊毒所伤。此大略宗兆。其间变动枝叶，各宜依端绪以取之。

上药令人身安命延，升天神仙，遨游上下，役使万灵，体生毛羽，行厨立至（抱朴子内篇，引神农经，据太平御览校）。

中药养性，下药除病，能令毒虫不加，猛兽不犯，恶气不行，众妖并辟（抱朴子内篇，引神农经）。

太一子曰：凡药上者养命，中者养性，下者养病（艺文类聚引本草经）。

太一子曰：凡药上者养命，中药养性，下药养病，神农乃作赭鞭钩（尺制切），从六阴阳，与太乙外（巡字）。五岳四读，土地所生草石，骨肉心灰，皮，毛羽，万千类，皆鞭问之，得其所能治主，当其五味。一日（二字旧误作百）。七十毒（太平御览引本草经）。

神农稽首再拜，问于太乙子曰：曾闻之时寿过百岁，而徂落之咎，独何气使然也。太乙子曰：天有九门，中道最良，神农乃从其尝药，以拯救人命（太平御览引神农本草）。

按此诸条，与今本经卷上文略相似，诸书所引。较本经文多。又云：是太一子说，今无者，疑后节之，其云赭鞭，钩，当是煮辨，候制之假音，鞭问之，即辨问之，无怪说也。

药物有大毒，不可入口鼻耳目者，即杀人，一曰钩吻（卢氏曰：阴地黄精，不相连，根苗独生者，是也）。二曰鸱（状如雌鸡，生山中）。三曰阴命（赤色，著木县其子，生海中）。四曰内童（状如鹅，亦生海中）。五曰鸩羽（如雀，墨头赤喙）。六曰（生海中，雄曰，雌曰想也，博物志引神农经）。

药种有五物，一曰狼毒，占斯解之，二曰巴头，藿汁解之，三曰黎，卢汤解之，四曰天雄乌头，大豆解之，五曰班茅，戎盐解之，毒菜害小儿，乳汁解，先食饮二升（博物志引神农经）。

五芝，及饵丹砂，玉札，曾青，雄黄，雌黄，云母，太乙禹余粮，各可单服之，皆令人飞行长生（抱朴子内篇，引神农四经）。

春夏为阳，秋冬为阴（文选注引神农本草）。

春为阳，阳温生万物（同上）。

黄精与术，饵之却粒，或遇凶年，可以绝粒，谓之米脯。（太平御览引抱朴子神农经）。

五味，养精神，强魂魄，五石养髓，肌肉肥泽，诸药，其味酸者，补肝养心除肾病，其味苦者，补心养脾除肝病。其味甘者，补肺养脾除心病，其味辛者，补肺养肾除脾病，其味咸者，补肺除肝病，故五味应五行，四体应四时，夫人性生于四时然后命于五行以一补身，不死命神，以母养子，长生延年，以子守母除病究年（太平御览引养要略，神农经）。

案此诸条，当是玉石草木三品前总论，而后人节去。

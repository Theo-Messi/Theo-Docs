---
title: 景岳全书(三)
editLink: true
---

## 卷之三十八人集婦人規上

總論類婦人九證一婦人諸病，本與男子無異，而其有異者，則惟經水，胎產之屬，故本門亦止列此九證，曰：經脈類，胎孕類，產育類，產後類，帶濁類，乳病類，子嗣類，癥瘕類，前陰類。凡此九者，乃其最切之病，不得不另詳方論。此外雜證，但與男子相同者，自有各門論治之法，故不以男女分而資贅於此。

論難易二諺云：寧治十男子，莫治一婦人。此謂婦人之病不易治也。何也？不知婦人之病，本與男子同，而婦人之情，則與男之異。蓋以婦人幽居多鬱，常無所伸，陰性偏拗，每不可解，加之慈戀愛憎，嫉妒憂恚，罔知義命，每多怨尤，或有懷不能暢遂，或有病不可告人，或信師巫，或畏藥餌，故染著堅牢，根深蒂固，而治之有不易耳，此其情之使然也。然尚有人事之難，如寇宗奭引黃帝之論曰：凡治病察其形氣色澤，形氣相得，謂之可治，色澤以浮，謂之易已；形氣相失，色夭不澤，謂之難治。

又曰：診病之道，觀人勇怯，骨肉，皮膚，能知其虛實，以為診法。故曰：治之要極，無失色脈，此治之大則也。今富貴之家，居奧室之中，處帷幔之內，復有以綿帕蒙其手者，既不能行望色之神，又不能盡切脈之巧。使脈有弗合，未免多問，問之覺繁，必謂醫學不精，往往并藥不信，不知問亦非易，其有善問者，正非醫之善者不能也。望聞問切，欲於四者去其三，吾恐神醫不神矣。世之通患，若此最多，此婦人之所以不易也。故凡醫家病家，皆當以此為意。

經脈類經脈之本三上古天真論曰：女子二七，天癸至，任脈通，太衝脈盛，月事以時下，故有子。蓋天癸者，言後天之陰氣，陰氣足而月事通，是即所為月經也。正以女體屬陰，其氣應月，月以三旬而一盈，經以三旬而一至，月月如期，經常不變，故謂之月經，又謂之月信。夫經者，常也，一有不調，則失其常度而諸病見矣。然經本陰血，何臟無之，惟臟腑之血皆歸衝脈，而衝為五臟六腑之血海，故經言太衝脈盛，則月事以時下，此可見衝脈為月經之本也。然血氣之化，由於水穀，水穀盛則血氣亦盛，水穀衰則血氣亦衰，而水穀之海，又在陽明。考之痿論曰：陽明者，五臟六腑之海，主潤宗筋，宗筋主束骨而利機關也。衝脈者，經脈之海也，主滲灌谿谷，與陽明合於宗筋。陰陽總宗筋之會，會於氣街，而陽明為之長。是以男精女血，皆由前陰而降，此可見衝脈之血，又總由陽明水穀之所化，而陽明胃氣又為衝脈之本也。故月經之本，所重在衝脈。所重在胃氣，所重在心脾生化之源耳。其他如七情六淫，飲食起居之失宜者，無非皆心脾胃氣之賊。何者當顧，何者當去，學者於此，當知所從矣。

經脈諸臟病因四女人以血為主，血王則經調，而子嗣，身體之盛衰，無不肇端於此，故治婦人之病，當以經血為先。而血之所主，在古方書皆言心主血，肝藏血，脾統血，故凡傷心，傷脾，傷肝者，均能為經脈之病。又曰：腎為陰中之陰，腎主閉藏；肝為陰中之陽，肝主疏泄。二藏俱有相火，其系上屬於心，故心火一動，則相火翕然從之，多致血不靜而妄行，此固一說。然相火動而妄行者有之，由火之盛也，若中氣脫陷及門戶不固而妄行者亦有之，此由脾腎之虛，不得盡言為火也。再如氣道逆而不行者有之，由肝之滯也，若精血敗而不行者亦有之，此由真陰之枯竭，其證極多，不得誤以為滯也。是固心脾肝腎四臟之病，而獨於肺臟多不言及，不知血之行與不行，無不由氣。

如經脈別論曰：飲入於胃，游溢精氣，上輸於脾；脾氣散精，上歸於肺；通調水道，下輸膀胱，水精四布，五經並行，合於四時五行陰陽，揆度以為常也。此言由胃達脾，由脾達肺，而後傳布諸經。故血脫者當益氣，氣滯者當調氣，氣主於肺，其義可知。是皆諸經之當辨者如此。然其微甚本末，則猶有當辨者。蓋其病之肇端，則或由思慮，或由鬱怒，或以積勞，或以六淫，飲食，多起於心肺肝脾四臟，及其甚也，則四臟相移，必歸脾腎。蓋陽分日虧，則飲食日減，而脾氣胃氣竭矣；陰分日虧，則精血日涸，而衝任腎氣竭矣。故予曰：陽邪之至，害必歸陰；五臟之傷，窮必及腎。此源流之必然，即治療之要著。故凡治經脈之病，或其未甚，則宜解初病，而先其所因；若其已劇，則必計所歸，而專當顧本。甚至脾腎大傷，泉源日涸，由色淡而短少，由短少而斷絕，此其枯竭已甚也。昧者無知，猶云積血，而通之破之，禍不旋踵矣。

經不調五條經血為水穀之精氣，和調於五臟，灑陳於六腑，乃能入於脈也。凡其源源而來，生化於脾，總統於心，藏受於肝，宣布於肺，施泄於腎，以灌溉一身，在男子則化而為精，婦人則上為乳汁，下歸血海而為經脈。但使精氣無損，情志調和，飲食得宜，則陽生陰長，而百脈充實，又何不調之有？苟不知慎，則七情之傷為甚，而勞倦次之。又或為慾不謹，強弱相陵，以致衝任不守者，亦復不少。此外則外感內傷，或醫藥誤謬，但傷營氣，無不有以致之。凡人有衰弱多病，不耐寒暑，不勝勞役，雖先天稟弱者常有之，然有以氣血方長，而縱情虧損，或精血未滿，而早為斲喪，致傷生化之源，則終身受害。此未病之先，所當深察而調之者也。若欲調其既病，則惟虛實陰陽四者為要。

丹溪曰：先期而至者，血熱也；後期而至者，血虛也。王子亨曰：陽太過則先期而至，陰不及則後時而來。其有乍多乍少，斷絕不行，崩漏不止，皆由陰陽盛衰所致，是固不調之大略也。然先期而至，雖曰有火，若虛而挾火，則所重在虛，當以養營安血為主。矧亦有無火而先期者，則或補中氣，或固命門，皆不宜過用寒涼也。後期而至者，本屬血虛，然亦有血熱而燥瘀者，不得不為清補，有血逆而留滯者，不得不為疏利。總之，調經之法，但欲得其和平，在詳察其脈證耳。若形氣脈氣俱有餘，方可用清用利。然虛者極多，實者極少，故調經之要，貴在補脾胃以資血之源，養腎氣以安血之室，知斯二者，則盡善矣。若營氣本虛，而不知培養，則未有不日枯而竭者，不可不察也。凡經行之際，大忌寒涼等藥，飲食亦然。

初虞世曰：經以月至，有常也。其來過與不及，皆謂之病。若榮血虧損，不能滋養百骸，則髮落面黃，羸瘦燥熱。燥氣盛則金受邪，金受邪則為欬為嗽，為肺癰，為肺痿必矣。但助胃壯氣，則榮血生而經自行。若果怒氣逆，經閉不行，當用行氣破血之劑。

[褚氏遺書？精血篇]曰：男子精未通而御女以通其精，則五體有不滿之處，異日有難狀之疾。陰已痿而思色以降其精，則精不出而內敗，小便澀而為淋。精已耗而復竭之，則大小便牽痛，愈痛則愈便，愈便則愈痛。女人天癸既至，逾十年無男子合則不調，未逾十年，思男子合亦不調。不調則舊血不出，新血誤行，或漬而入骨，或變而為腫，後雖合而難子，合多則瀝枯虛人，產眾則血枯殺人。觀其精血，思過半矣。

[產寶方序論]曰：婦人以血為基本，苟能謹於調護，則血氣宣行，其神自清，月水如期，血凝成孕。若脾胃虛弱，不能飲食，營衛不足，月經不行，肌膚黃燥，面無光澤，寒熱腹痛，難於子息，或帶下崩漏。血不流行，則成瘕證。

薛立齋曰：經云二陽之病發心脾，有不得隱曲，為女子不月。故心脾平和，則百骸，五臟皆潤澤，而經候如常。苟或心脾受傷，則血無所養，亦無所統，而月經不調矣。是故調經者，當理心脾為主。丹溪先生亦曰：先期而至者，血熱也；後期而至者，血虛也。竊謂先期而至者，有因脾經血燥，有因脾經鬱火，有因肝經怒火，有因血分有熱，有因勞役動火。過期而至者，有因脾經血虛，有因肝經血虛，有因氣虛血弱。主治之法，脾經血燥者，加味逍遙散；脾經鬱滯者，歸脾湯；肝經怒火者，加味小柴胡湯；血分有熱者，加味四物湯；勞役動火者，補中益氣湯。其過期而至者，若脾經血虛，宜人參養營湯；肝經血少，宜六味地黃丸；氣虛血弱，宜八珍湯。蓋血生於脾，故云脾統血。

凡血病當用苦甘之劑，以助其陽氣而生陰血，俱屬不足也。大凡肝脾血燥，四物湯為主；肝脾血弱，補中益氣湯為主；肝脾鬱結，歸脾湯為主；肝經怒火，加味逍遙散為主。

又曰：胃者衛之源，脾者榮之本，榮出中焦，衛出上焦。衛不足，益之必以辛；榮不足，補之必以甘，甘辛相合，脾胃健而榮衛生，是以氣血俱旺也。或因勞心，虛火妄動，月經錯行，宜安心補血瀉火，此東垣先生治法也。

又曰：人之少有老態，不耐寒暑，不勝勞役，四時迭病，皆因氣血方長而勞心虧損，或精血未滿而早年斲喪，故其見證，難以名狀。若左尺脈虛弱，或細數，是左腎之真陰不足也，用六味丸；右尺脈遲軟，或沉細而數欲絕，是命門之相火不足也，用八味丸；至於兩尺微弱，是陰陽俱虛，用十補丸。此皆滋其化源也，不可輕用黃檗，知母之類。設或六淫外侵而見證，亦因其氣內虛，而外邪湊集耳，尤宜用前藥。

調經論外備用方加味八珍湯婦九四補虛調經。[金匱]膠艾湯婦九三勞傷經血不止。四物二連湯婦百十三血虛內熱。益陰腎氣丸補一二三血虛不調。琥珀散婦百二逐瘀通經。[良方]黃龍湯婦八五經後外感。十全大補湯補二十溫補氣血。調衛養營湯婦九五退熱調經。[良方]當歸散婦九六妄行不止。補肝散婦九二虛弱不調。丹參散婦九七調經止血。白芷散婦一二六固經。[良方]人參湯婦七七補虛調經。六物煎新因二十虛補最妙。

血熱經早六凡血熱者，多有先期而至，然必察其陰氣之虛實。若形色多赤，或紫而濃，或去多，其脈洪滑，其臟氣，飲食喜冷畏熱，皆火之類也。

治血熱有火者，宜清化飲主之。若火之甚者，如抽薪飲之類亦可暫用，但不可以假火作真火，以虛火作實火也。大都熱則善流而愆期不止者，如續斷，地榆，丹參，茜根，梔子之屬皆可用。若微火陰虛而經多早者，治宜滋陰清火，用保陰煎之類主之。所謂經早者，當以每月大概論。所謂血熱者，當以通身臟象論。勿以素多不調，而偶見先期者為早；勿以脈證無火，而單以經早者為熱。若脈證無火，而經早不及期者，乃其心脾氣虛，不能固攝而然，宜大營煎，大補元煎，或五福飲加杜仲，五味子之類主之。此輩極多，若作火治，必誤之矣。

若一月二三至，或半月，或旬日而至者，此血氣敗亂之證，當因其寒熱而調治之，不得以經早者並論。

血熱論外方[良方]續斷湯婦二二。二黃散婦二十。[良方]當歸散婦九六。[奇效]四物湯婦百十一。四物二連湯婦百十三。一母丸婦三七。延年益嗣丹婦一三五。子芩散婦一二二。

血熱經遲七血熱者經期常早，此營血流利及未甚虧者多有之。其有陰火內爍，血本熱而亦每過期者，此水虧血少，燥澀而然。治宜清火滋陰，以加味四物湯，加減一陰煎，滋陰八味丸之類主之。

血寒經遲八凡血寒者，經必後期而至。然血何以寒？亦惟陽氣不足，則寒從中生，而生化失期，是即所謂寒也。至若陰寒由外而入，生冷由內而傷，或至血逆，或為疼痛，是又寒滯之證，非血寒經遲之謂也，當詳辨之。

凡陽氣不足，血寒經遲者，色多不鮮，或色見沉黑，或澀滯而少，其脈或微，或細，或沉遲弦澀，其臟氣形氣必惡寒喜煖。凡此者，皆無火之證，治宜溫養血氣，以大營煎，理陰煎之類加減主之。大約寒則多滯，宜加薑，桂，吳茱萸，蓽茇之類，甚者須加附子。

血寒論外方五物煎新因三。增損四物湯婦百十。烏雞煎丸婦一四二。四神散婦七五。

血虛經亂九凡女人血虛者，或遲或早，經多不調，此當察臟氣，審陰陽，詳參形證脈色，辨而治之，庶無誤也。蓋血虛之候，或色淡，或澀少，或過期不至，或行後反痛，痛則喜煖喜按，或經後則困憊難支，腰膝如折，或脈息則微弱弦澀，或飲食素少，或形色薄弱。凡經有不調，而值此不足之證，皆不可妄行剋削及寒涼等劑，再傷脾腎以伐生氣，則惟有日甚矣。凡肝脾血虛，微滯微痛者，宜四物湯主之，或加肉桂，或加黃芩，隨寒熱而用之，自無不可。

三陰虧弱，無熱無寒，平臟者，宜小營煎，五福飲，六物煎之類主之，此常人最宜之劑。或八珍湯，十全大補湯之類，皆宜擇用。三陰虧弱兼陽虛者，宜大營煎，理陰煎之類主之。憂思過度，心脾受傷者，七福飲，歸脾湯之類主之。脾土不健，飲食減少，宜燥宜溫者，溫胃飲，理中湯之類主之。脾土虛陷，不能統攝營氣，而為漏為頻者，宜五福飲，歸脾湯，壽脾煎，秘元煎，或四君子加芎歸主之。肝虛不能藏血，或多驚愓，或多小腹急痛，宜三陰煎，補肝散之類主之。若陰血虛，水不制火，而邪火盛者，或為夜熱盜汗，或為煩渴生痰，是即勞損之漸，速宜調治，用一，二，三，四，五陰等煎，擇宜治之，否則恐成血枯也。

腎虛經亂十婦人因情慾房室，以致經脈不調者，其病皆在腎經，此證最多，所當辨而治之。

凡慾念不遂，沉思積鬱，心脾氣結，致傷衝任之源，而腎氣日消，輕則或早或遲，重則漸成枯閉，此宜兼治心脾腎，以逍遙飲，秘元煎之類主之。若或慾火熾盛，以致真陰日潰者，宜保陰煎，滋陰八味丸之類主之。若房室縱肆不慎者，必傷衝任之流，而腎氣不守，治須扃固命門，宜固陰煎，秘元煎之類主之。若左腎真陰不足，而經脈不調者，宜左歸飲，左歸丸，六味地黃丸之類主之。若右腎真陽不足，而經有不調者，宜右歸飲，右歸丸，八味地黃丸之類主之。若思鬱不解致病者，非得情舒願遂，多難取效；房室不慎致病者，使非勇於節慾，亦難全恃藥餌也。

經期腹痛十一經行腹痛，證有虛實。實者或因寒滯，或因血滯，或因氣滯，或因熱滯。虛者有因血虛，有因氣虛。然實痛者，多痛於未行之前，經通而痛自減。虛痛者，於既行之後，血去而痛未止，或血去而痛益甚。大都可按可揉者為虛，拒按拒揉者為實，有滯無滯，於此可察。但實中有虛，虛中亦有實，此當於形氣稟質，兼而辨之，當以意察，言不能悉也。

凡婦人經期有氣逆作痛，全滯而不虛者，須順其氣，宜調經飲主之，甚者如排氣飲之類亦可用。若血瘀不行，全滯無虛者，但破其血，宜通瘀煎主之。若氣血俱滯者，宜失笑散主之。若寒滯於經，或因外寒所逆，或素日不慎寒涼，以致凝結不行，則留聚為痛而無虛者，須去其寒，宜調經飲加薑，桂，吳茱萸之類主之，或和胃飲亦可酌用。若血熱血燥，以致滯澀不行而作痛者，宜加味四物湯，或用保陰煎去續斷加減主之。以上五證，但察其有滯無虛，方是真實，若或兼虛，弗得任行剋伐。

凡婦人經行作痛，挾虛者多，全實者少，即如以可按拒按及經前經後辨虛實，固其大法也。然有氣血本虛，而血未得行者，亦每拒按，故於經前亦常有此證，此以氣虛血滯，無力流通而然。但察其形證脈息，凡涉虛弱不足，而經滯作痛者，惟用決津煎，五物煎加減主之，其效如神，或用四神散之類亦可。若痛在經後者，多由血虛，當用大小營煎，隨宜加減治之，或四物，八珍俱可用，然必察其寒熱虛實以為佐使，自無不效。其有餘滯未行者，惟決津煎為妙。

凡婦人但遇經期則必作痛，或食則嘔吐，肢體困倦，或兼寒熱者，是必素稟氣血不足，止宜八珍湯，大營煎之類。若虛而寒甚者，宜理陰煎，漸加培補，久必自愈。有因帶濁多而虛痛者，亦宜大，小營煎，隨其寒熱，加佐使主之。

立齋曰：前證若風寒傷脾者，六君加炮薑；思慮傷血者，四物加參朮；思慮傷氣者，歸脾加柴梔；鬱怒傷血者，歸脾，逍遙兼服。

經痛論外方溫經湯婦百三寒痛。醋附丸婦百七行滯止痛。薑黃散婦百一逐瘀止痛。交加散婦百結聚作痛。牛膝散婦九九通經止痛。當歸沒藥丸婦百六血瘀作痛。玄胡當歸散婦九八血逆作痛。琥珀丸婦一三四。

崩淋經漏不止十二崩漏不止，經亂之甚者也。蓋亂則或前或後，漏則不時妄行，由漏而淋，由淋而崩，總因血病，而但以其微其耳。陰陽別論曰：陰虛陽搏謂之崩。百病始生篇曰：陽絡傷則血外溢，陰絡傷則血內溢。故凡陽搏必屬陰虛，絡傷必致血溢，知斯二者，而崩淋之義及治療之法，思過半矣。惟是陰虛之說，則但傷營氣，無匪陰虛而五臟之陰皆能受病，故神傷則血無所主，病在心也；氣傷則血無所從，病在肺也；意傷則不能統血攝血，病在脾也；魂傷則不能畜血藏血，病在肝也；志傷則不能固閉真陰，病在腎也。

所以五臟皆有陰虛，五臟皆有陽搏。故病陰虛者，單以臟你受傷，血因之而失守也；病陽搏者，兼以火居陰分，血得熱而妄行也。凡治此之法，宜審臟氣，宜察陰陽。無火者，求其臟而培之補之；有火者，察其經而清之養之，此不易之良法也。然有火者不得不清，但元氣既虛，極多假熱，設或不明真假，而誤用寒涼，必傷脾胃，生氣日見殆矣。先賢有云：凡下血證，須用四君子輩以收功。又云：若大吐血後，毋以脈診，當急用獨參湯救之。厥旨深矣。故凡見血脫等證，必當用甘藥先補脾胃，以益發生之氣。蓋甘能生血，甘能養營，但使脾胃氣強，則陽生陰長，而血自歸經矣，故曰脾統血。

治崩淋經漏之法：若陰虛血熱妄行者，宜保陰煎，加減一陰煎。若火盛迫血妄行而無虛證者，宜徒薪飲，黃芩散，加續斷，丹參。若血熱兼滑者，宜保陰煎，槐榆散，生地黃湯。若肝經怒火動血者，加味四物湯。若肝經怒火動血，逆氣未散者，化肝煎，或保陰煎加減主之。若血有滯逆而妄行者，四物湯，丹參散。若營氣不足，血不能調而妄行者，五福飲，四物湯，四君子湯，八珍湯，擇宜用之。若脾氣虛陷，不能收攝而脫血者，壽脾煎，歸脾湯，四君子加芎，歸，再甚者，舉元煎。若脾腎虛寒，兼嘔兼溏泄而畏寒者，理陰煎，五君子煎，理中湯。

若陽氣大虛脫陷者，四維散。若脾腎陰氣不固者，固陰煎，五陰煎，秘元煎。若肝膽氣虛不能藏血者，必多驚恐畏怯，宜五福飲，七福飲，八珍湯，兼陽虛者，仍加薑，桂。若去血過多，血脫氣竭者，當速用獨參湯提握其氣，以防脫絕，或用當歸補血湯。若崩淋既久，血滑不禁，宜澀宜固者，龍骨散，如聖散，七灰散之類，同人參兼用之。凡血淋治法，大約如前。但其穢臭脈滑者多火，宜從清涼；若腥臭清寒脈細者多寒，必須溫補。其或久病則精去無窮，尾閭易竭，非大加培補不可，惟固陰煎，及十全大補湯之類為宜。

崩淋之病，有暴崩者，有久崩者。暴崩者，其來驟，其治亦易；久崩者，其患深，其治亦難。且凡血因崩去，勢必漸少，少而不止，病則為淋。此等證候，未有不由憂思鬱怒，先損脾胃，次及衝任而然者。崩淋既久，真陰日虧，多致寒熱欬嗽，脈見弦數或豁大等證。此乃元氣虧損，陰虛假熱之脈，尤當用參，地，歸，朮甘溫之屬，以峻培本源，庶可望生。但得胃氣未敗，受補可救，若不能受補，而日事清涼，以苟延目前，則終非吉兆也。

崩淋病，治有五臟之分，然有可分者，有不可分者。可分者，如心肺居於膈上，二陽臟也，肝脾腎居於膈下，三陰臟也；治陽者宜治其氣，治陰者宜治其精，此可分之謂也。然五臟相移，精氣相錯，此又其不可分者也。即如病本於心，君火受傷，必移困於脾土，故治脾即所以治心也。病本於肺，治節失職，必殘及於腎水，故治腎即所以治肺也。脾為中州之官，水穀所司，餉道不資，必五路俱病，不究其母，則必非治脾良策。肝為將軍之官，鬱怒是病，勝則伐脾，敗則自困，不知強弱，則攻補不無倒施。

不獨此也，且五臟五氣，無不相涉，故五臟中皆有神氣，皆有肺氣，皆有胃氣，皆有肝氣，皆有腎氣，而其中之或此或彼，為利為害，各有互相倚伏之妙。故必悟藏氣之大本，其強弱何在？死生之大權，其緩急何在？精氣之大要，其消長何在？攻補之大法，其先後何在？斯足稱慧然之明哲。若謂心以棗仁，遠志，肺以桔梗，麥冬，脾以白朮，甘草，肝以青皮，芍藥，腎以獨活，玄參之類，是不過膚毛之見，又安知性命之道也。諸證皆然，不止崩淋者若此。

婦人於四旬外，經期將斷之年，多有漸見阻隔，經期不至者，當此之際，最宜防察。若果氣血和平，素無他疾，此固漸止而然，無足慮也。若素多憂鬱不調之患，而見此過期阻隔，便有崩決之兆。若隔之淺者，其崩尚輕，隔之久者，其崩必甚，此因隔而崩者也。當預服四物，八珍之類以調之，否則恐其鬱久而決，則為患滋大也。若其既崩之後，則當辨其有火無火。有火者，因火逼血，宜保陰煎主之。無火者，因隔而決，或其有滯，當去其故而養其新，宜調經飲先以理之，然後各因其宜，可養則養，用小營煎；可固則固，用固陰煎之類主之。

王叔和曰：五崩何等？曰：白帶者，形如涕；赤崩者，形如絳津；黃崩者，形如爛瓜；青崩者，形如藍色；黑崩者，形如衃血也。

立齋曰：前證治法因脾胃虧損不能攝血歸源者，用六君加芎，歸，柴胡。若因肝經之火而血下行，用奇效四物湯，或四物加柴，梔，苓，朮。若肝經風熱而血妄行，用加味逍遙散，或小柴胡加梔，芍，丹皮。若怒動肝火而血沸騰，亦用前藥。若脾經鬱結而血不歸經，用歸脾加柴，梔，丹皮。若悲傷胞絡而血下崩，用四君加柴，梔，升麻。

附按：大尹王天成之內久患崩，自服四物涼血之劑，或作或徹。因怒發熱，其血不止，服前藥不應，乃主降火，更加？腹大痛，手足俱冷。余曰：此脾胃虛寒所致。先用附子理中湯，熱退痛止，又用[濟生]歸脾湯，補中益氣湯，崩血頓愈。若泥痛無補法，則誤矣。

血崩簡易方一方，治風熱血崩，用荊芥穗燈火燒焦為末，每服一二錢，童便調服。

一方，治血崩，用陳槐花一兩，百草霜半兩，為末，每服一二錢，燒紅秤錘焠酒服。

崩漏論外方增損四物湯婦百十虛不固攝。一味防風散婦百十五肝經風熱血崩。防風黃芩湯婦一二三風熱血崩。棕灰散和二一五固澀崩漏。柏葉散婦一二一虛弱久崩。龍腦雞蘇丸和三七二虛火崩淋下血。

殺血心痛十三陳臨川[良方]云：婦人血崩而心痛甚，名曰殺血心痛，由心脾血虛也，若小產去血過多，而心痛甚者亦然，用烏賊魚骨炒為末，醋湯調下。失笑散亦效。

立齋曰：前證若陰血耗散，用烏賊丸收斂之；若瘀血不散，用失笑散行散之；若心血虛弱，用芎歸湯補養之；若鬱結傷血，用歸脾湯調補之。

附按：一婦人血崩兼心痛三年矣，諸藥不應，每痛甚，虛證悉具，面色痿黃。余曰：心主血，蓋由去血過多，心無所養，以致作痛，宜用十全大補湯，參朮倍之。三十餘劑稍愈，百餘劑全愈。

愚謂殺血心痛，既由血去過多而心痛甚，明屬心無所養，但當專用甘溫以養營氣，如十全大補湯，大營煎，小營煎，五福飲之類為宜。若失笑散者，惟氣滯血逆而用以行之，散之則可，必不可以治血虛也。再如烏賊丸，乃[內經？腹中論]用治血枯者，亦恐於血虛心痛未必即效，用者審之。

熱入血室十四婦人傷寒，或勞役，或怒氣，發熱適遇經行，以致熱入血室，或血不止，或血不行，令人晝則明了安靜，夜則譫語如見鬼狀者是也。若熱因外邪，由表而入者，宜一柴胡飲，或三柴胡飲，或四柴胡飲，或[良方]黃龍湯加生地，酌而用之。若或怒或勞，火由內生，其人多汗而無表證者，宜保陰煎，清化飲，當歸六黃湯之類加減主之。若病雖漸愈，但元氣素弱，而熱有未退，血未止者，宜補陰益氣煎，或補中益氣湯。若脾氣素弱，宜歸脾湯；血氣俱弱者，宜十全大補湯，庶無誤矣。若血熱多滯者，宜小柴胡湯加丹皮，紅花，當歸。

辨血色十五凡血色有辨，固可以察虛實，亦可以察寒熱。若血濃而多者，血之盛也；色淡而少者，血之衰也，此固大概之易知者也。至於紫黑之辨，其證有如冰炭，而人多不解，誤亦甚矣。蓋紫與黑相近，今人但見紫色之血，不分虛實，便謂內熱之甚，不知紫赤鮮紅，濃而成片成條者，是皆新血妄行，多由內熱；紫而兼黑，或散或薄，沉黑色敗者，多以真氣內損，必屬虛寒。由此而甚，則或如屋漏水，或如腐敗之宿血，是皆紫黑之變象也。此肝脾大損，陽氣大陷之證，當速用甘溫，如理陰煎，理中湯，歸脾湯，四味回陽飲，補中益氣湯之類，單救脾土，則陷者舉，脫者固，元氣漸復，病無不愈。若盡以紫色作熱證，則無不隨藥而斃矣。凡陽澼，便血之屬，無不皆然，學者於此，最有不可忽者。

血枯經閉十六評熱病論曰：月事不來者，胞脈閉也。胞脈者，屬心而絡於胞中，今氣上迫肺，心氣不得下通，故月事不來也。　　陰陽別論曰：二陽之病發心脾，有不得隱曲，女子不月。其傳為風消，其傳為息賁者，死不治。

邪氣藏府病形篇曰：腎脈微澀為不月。

血枯之與血隔，本自不同，蓋隔者，阻隔也；枯者，枯竭也。阻隔者，因邪氣之隔滯，血有所逆也；枯竭者，因衝任之虧敗，源斷其流也。凡婦女病損，至旬月半載之後，則未有不閉經者。正因陰竭，所以血枯，枯之為義，無血而然。故或以羸弱，或以困倦，或以欬嗽，或以夜熱，或以食飲減少，或以亡血失血，及一切無脹無痛，無阻無隔，而經有久不至者，即無非血枯經閉之候。欲其不枯，無如養營，欲以通之，無如充之，但使雪消則春水自來，血盈則經脈自至，源泉混混，又孰有能阻之者？

奈何今之為治者，不論有滯無滯，多兼開導之藥，其有甚者，則專以桃仁，紅花之類，通利為事，豈知血滯者可通，血枯者不可通也。血既枯矣，而復通之，則枯者愈枯，其與榨乾汁者何異？為不知枯字之義耳，為害不小，無或蹈此弊也。此之治法，當與前血虛腎虛二條，參而用之。

寇宗奭曰：夫人之生，以血氣為本，人之病，未有不先傷其血氣者。若室女童男，積想在心，思慮過度，多致勞損，男子則神色消散，女子則月水先閉。蓋憂愁思慮則傷心，而血逆氣竭，神色先散，月水先閉。且心病則不能養脾，故不嗜食，脾虛則金虧，故發嗽，腎水絕則木氣不榮，而四肢乾痿，故多怒，鬢髮焦，筋骨痿。若五臟傳遍，則必至於死。此一種，於勞中最難治，蓋病起於五臟之中，無有已期，藥力不可及也。若或自能改易心志，然後用藥扶接，如此則可得九死一生。舉此為例，其餘諸方，可按脈與證而治之。

張氏云：室女月水久不行，切不可用青蒿等涼藥。醫家多以為室女血熱，故以涼藥解之，殊不知血得熱則行，冷則凝，[養生必用方]言之甚詳，此說大有理，不可不知。若經候微少，漸漸不通，手足骨肉煩疼，日漸羸瘦，漸生潮熱，其脈微數，此由陰虛血弱，陽往乘之，少水不能減盛火，火逼水涸，耗亡津液。治當養血益陰，慎毋以毒藥通之，宜用柏子仁丸，澤蘭湯。　　立齋曰：夫經水，陰血也，屬衝任二脈，主上為乳汁，下為月水。其為患，有因脾胃虛，不能生血而不行者，調而補之。

有因脾鬱傷血，耗損而不行者，解而補之。有因胃火，血消爍而不行者，清而補之。有因勞傷心，血少而不行者，靜而補之。有因怒傷肝，血少而不行者，和而補之。有因腎水虧，不能生肝血而閉者，補脾肺。有因肺氣虛，不能行血而閉者，補脾胃。經曰：損其肺者益其氣，損其心者調其榮衛，損其脾者調其飲食，適其寒溫，損其肝者緩其中，損其腎者益其精。審而治之，庶無誤矣。五穀入胃，化以為血，以榮四末，內養五臟六腑。若服苦寒之劑，復傷胃氣，必致不起。經閉論外方通經散攻四五

經脈類論列總方十七四君子湯補一。六君子湯補五。八珍湯補十九。歸脾湯補三二。加味四物湯補九。大營煎新補十四。理陰煎新熱三。附子理中湯熱二。五福飲新補六。五物煎新因三。人參養營湯補二一。五陰等煎新補八至三十止。舉元煎新補十七。四味回陽飲新熱一。逍遙散補九二。五君子煎新熱六。四物湯補八。十全大補湯補二十。小營煎新補十五。壽脾煎新熱十六。補中益氣湯補三十。理中湯熱一。保陰煎新寒一。補陰益氣煎新補十六。七福飲新補七。六物煎新因二十。

加減一陰煎新補九。秘元煎新固一。固陰煎新固二。加味逍遙散補九三。左歸飲新補二。當歸補血湯補四四。右歸丸新補五。六味丸補百二十。滋陰八味丸新寒十七。十補丸熱一七三。溫胃飲新熱五。[良方]黃龍湯婦八五。三柴胡飲新散三。四柴胡飲新散四。生地黃湯固五七。化肝煎新寒十。決津煎新因二。丹參散婦九七。如聖散婦百十七。四維散新熱十二。排氣飲新和六。徙薪飲新寒四。黃芩散婦一二二。龍骨散婦百十六。右歸飲新補三。左歸丸新補四。當歸六黃湯寒六五。八味丸補一二一。

獨參湯補三五。奇效四物湯婦百十一。和胃飲新和五。一柴胡飲新散一。加味小柴胡湯散二十。小柴胡湯散十九。補肝散婦九二。調經飲新因四。通瘀煎新因五。芎歸湯婦四一。失笑散婦百四。四神散婦七五。抽薪飲新寒三。清化飲新因十三。槐榆散婦百十八。七灰散婦百十九附綿花子方。烏賊丸婦百九。澤蘭湯婦百五。柏子仁丸婦百八。

胎孕類胎脈十八平人氣象論曰：婦人手少陰脈動甚者，任子也。陰陽別論曰：陰搏陽別，謂之有子。腹中論曰：何以知懷子之且生也？曰：身有病而無邪脈也。[脈經]曰：尺中之脈，按之不絕，法妊娠也。滑伯仁曰：三部脈浮沉正等，無他病而不月者，妊也。

凡婦人懷孕者，其血留氣聚，胞宮內實，故脈必滑數倍常，此當然也。然有中年受胎，及血氣羸弱之婦，則脈見細小不數者亦有之，但於微弱之中，亦必有隱隱滑動象，此正陰搏陽別之謂，是即妊娠之脈，有可辨也。又胎孕之脈數，勞損之脈亦數，大有相似。然損脈之數，多兼弦澀，胎孕之數，必兼和滑，此當於幾微中，辨其邪氣胃氣之異，而再審以證，自有顯然可見者。

凡辨男女之法，自古及今，無不以陰陽二字為綱領，然言多矛盾，悉屬疑似，茲余以坎離之象定之，庶得其要。蓋坎為天一之卦，坎中滿，陽在內也；離為地二之卦，離中虛，陰在內也。得坎象者為男，得離象者為女。所以男脈多沉實，沉實者，中滿之象；女脈多浮虛，浮虛者中虛之象。無論人之老少強弱，脈之部位大小，但因象察象，無不如響之應，然尤於兩尺為最也，足稱捷法。

[脈訣]云：欲產之婦脈離經，沉細而滑也同名，夜半覺痛應分誕，來日日午定知生。[質疑]謂離經之脈，即歇至者是也。在須臾卻非病。　　啟蒙曰：欲產之婦脈離經，離經之脈認分明，其來小大不調勻，或如雀啄屋漏應，腰疼腹痛眼生花，產在須臾卻非病。

胎候十九巫方氏[顱？經]云：一月為胞胎，精血凝也。二月為胎，形始成胚也。三月陽神為三魂。四月陰靈為七魄。五月五形分五臟也。六月六律定六腑也。七月晴開竅，通光明也。八月元神具，降真靈也。九月宮室羅布，以定生人也。十月受氣足，萬象成也。

[五臟論]有耆婆論曰：一月如珠露，二月如桃花，三月男女分，四月形象具，五月筋骨成，六月毛髮生，七月遊其魂，男能動左手，八月遊其魄，兒能動右手，九月三轉身，十月受氣足。　　孫真人曰：凡兒在胎，一月胚，二月胎，三月有血脈，四月形體成，五月能動，六月諸骨具，七月毛髮生，八月臟腑具，九月穀入胃，十月百神備則生矣。生後六十日，瞳子成，能欬笑應和人，百五十日，任脈成，能自反覆；百八十日，髖骨成，能獨坐；二百一十日，掌骨成，能扶伏；三百日，髕骨成，能行也。若不能依期者，必有不平之處。

[巢氏病源論]曰：妊娠一月名胎胚，足厥陰脈養之；二月名始膏，足少陽脈養之；三月名始胎，手心主脈養之。當此之時，血不流行，形象始化，未有定儀，因感而變。欲子端正莊嚴，常口談正言，身行正事；欲子美好，宜佩白玉；欲子賢能，宜看詩書，是謂外象而內感者也。四月始成其血脈，手少陽脈養之；五月始成其氣，足太陰脈養之；六月始成其筋，足陽明脈養之；七月始成其骨，手太陰脈養之；八月始成膚革，手陽明脈養之；九月始成毛髮，足少陰脈養之；十月五臟，六腑，關節，人神皆備，此其大略也。

陳臨川曰：嘗試推巢氏所論云妊娠脈養之理，若足厥陰，肝脈也，足少陽，膽脈也，為一臟一腑，表裏之經，餘皆如此。且四時之令，必始於春木，故十二經之養，始於肝膽，所以養胎在一月二月。手心主，心胞絡脈也，手少陽，三焦脈也，屬火而夏旺，所以養胎在三月四月。

手少陰手太陽，乃心脈也，以君主之官，無為而尊也。足太陰，脾脈也，足陽明，胃脈也，屬土而旺長夏，所以養胎五月六月。手太陰，肺脈也，手陽明，大腸脈也，屬金而旺秋，所以養胎在七月八月。足少陰，腎脈也，屬水而旺冬，所以養胎在九月。又況母之腎臟繫於胎，是母之真氣，子之所賴也。至十月，兒於母腹之中，受足諸臟氣脈所養，然後待時而生。此論誠有至理，世更有明之者，亦未有過於巢氏之論矣，余因述其說。

胎有男女之辨。[易]曰：乾道成男，坤道成女。[顱？經]曰：三陽所會則生男，三陰所會則生女。葛仙翁曰：男從父氣，女從母氣。[聖濟經]曰：天之德，地之氣，陰陽之至和，流薄於一體，因氣而左動則屬陽，陽資之則成男；因氣而右動則屬陰，陰資之則成女。是以胎有男女，則成有遲速，體有陰陽，則懷有向背，故男動在三月，陽性早也；女動在五月，陰性遲也。女胎肖母而懷，故母子腹軟；男胎面母而懷，故母之腹硬。此皆得理之談，所當察也。至若褚氏以精血之先後言男女，[道藏經]以一日，三日，五日得者為男等說，總屬億度渺茫，非有確見也。余不敢遵信，故別有微論，列子嗣類。

安胎二十凡妊娠胎氣不安者，證本非一，治亦不同。蓋胎氣不安，必有所因，或虛或實，或寒或熱，皆能為胎氣之病，去其所病，便是安胎之法。故安胎之方不可執，亦不可泥其月數，但當隨證隨經，因其病而藥之，乃為至善。若謂白朮，黃芩乃安胎之聖藥，執而用之，鮮不誤矣。

胎氣有寒而不安者，其證或吞酸吐酸，或嘔惡脹滿，或喜熱畏涼，或下寒泄瀉，或脈多沉細，或絕無火證，而胎有不安者，皆屬陽虛寒證，但溫其中而胎自安矣，宜用溫胃飲，理陰煎之類加減主之。亦當以平素之臟氣，察其何如，酌而用之。

胎氣有熱而不安者，其證必多煩熱，或渴或躁，或上下不清，或漏血，溺赤，或六脈滑數等證，宜涼胎飲，保陰煎之類主之。若但熱無虛者，如枳殼湯，一母丸，黃芩散之類，皆可擇用，清其火而胎自安矣。

胎氣有虛而不安者，最費調停。然有先天虛者，有後天虛者，胎元攸係，盡在於此。先天虛者，由於稟賦，當隨其陰陽之偏，漸加培補，萬毋欲速，以期保全。後天虛者，由於人事，凡色慾勞倦，飲食七情之類，皆能傷及胎氣，治此者，當察其所致之由，因病而調，仍加戒慎可也。然總之不離於血氣之虛，皆當以胎元飲為主。若心脾氣虛於上者，宜逍遙飲，歸脾湯，壽脾煎之類主之。若肝腎不足於下者，宜左歸飲，右歸飲，固陰煎主之。若氣血俱虛者，宜五福飲，八珍湯，十全大補湯之類主之。若脾腎氣虛而兼帶濁者，宜秘元煎，菟絲煎之類主之。若多嘔惡者，當隨前證前方，各加二陳湯之類以和之。凡治虛證，貴在隨機應變，誠有不可以鑿執言者。

胎氣有實滯氣滯，凡為惡阻，為脹滿而不安者，惟其素本不虛，而或多鬱滯者乃有之，但察其所由而開之導之，諸治實者固無難也。嘔吐不止者，二陳湯加枳殼，砂仁主之，或用人參橘皮湯亦妙。食滯脹滿不安者，小和中飲加減主之。肝氣滯逆，脹滿不安者，解肝煎主之。怒動肝氣兼火者，化肝煎主之。脾肺氣滯，上攻作痛者，紫蘇飲主之。氣滯兼痰者，四七湯，二陳湯加當歸主之。氣滯兼火，為脹為煩者，枳殼湯，束胎丸之類主之。

王節齋曰：調理妊婦，在於清熱養血，白朮補脾為安胎君藥，條實黃芩為安胎聖藥，清熱故也，暑月宜加用之。此一說者，雖若有理，而實有大病，不可不辨也。夫孕之胎氣，必隨母之臟氣，大都陰虛者多熱氣，陽虛者多寒氣，寒之則寒，熱之則熱者，是為平氣。

今以十人言之，則寒者居其三，熱者居其三，平者居其四，此大較也。若謂受胎之後，必增內熱，自與常人不同，則何以治惡阻者，必用二陳，六君，生薑，半夏之屬而後效，其果增熱否乎？故治熱宜黃芩，寒則不宜也，非惟寒者不宜，即平氣者亦不宜。蓋凡今之胎婦，氣實者少，氣虛者多。氣虛則陽虛，而再用黃芩，有即受其損而病者，有用時雖或未覺，而陰損胎元，暗殘母氣，以致產婦羸困，或兒多脾病者，多由乎此。奈今人不能察理，但以聖藥二字，認為胎家必用之藥，無論人之陰陽強弱，凡屬安胎，無不用之，其害蓋不少矣。至若白朮，雖善安胎，然或用不得善，則其性燥而氣閉，故凡陰虛者非可獨用，氣滯者亦當權宜。是以用藥之難，當如盤珠，有不可膠柱而鼓瑟也。

立齋曰：妊娠若元氣不實，發熱倦怠，或胎氣不安，用當歸散。因氣惱，加枳殼；胸膈痞悶，再加蘇梗；或作痛，加柴胡。若飲食不甘，或欲嘔吐，用六君加紫蘇，枳殼。若惡阻嘔逆，頭眩體倦，用參橘散，未應，用六君子湯。若惡阻嘔吐，不食煩悶，亦用參橘散之類。若頓仆胎動，腹痛下血，用膠艾湯，未應，用八珍加膠，艾。若頓仆，毒藥，腰痛短氣，用阿膠散，未應，煎送知母丸。若頓仆胎傷，下血腹痛，用佛手散，未應，用八珍送知母丸。若心驚膽怯，煩悶不安，名子煩，用竹葉湯。未應，血虛佐以四物，氣虛佐以四君。若下血不止，名胎漏，血虛用二黃散，血去多用八珍湯。未應，用補中益氣湯。若因事而動，下血，用枳殼湯加生，熟地黃。未應，或作痛，更加當歸。血不止，八珍加膠艾。若不時作痛，或小腹重墜，名胎痛，用地黃當歸湯，未應，加參，朮，陳皮。或因脾氣虛，用四君加歸，地；中氣虛，用補中益氣湯。若面目虛浮，肢體如水氣，名子腫，用[全生]白朮散。

未應，用六君子湯。下部腫甚，用補中益氣倍加茯苓。或因飲食失宜，嘔吐泄瀉，此是脾胃虧損，用六君子湯。若足指發腫，漸至腿膝，喘悶不安，或足指縫出水，名水氣，用天仙藤散，脾胃虛弱，兼以四君子。未應，用補中益氣，兼以逍遙散。若胎氣上攻，心腹脹滿作痛，名子懸，用紫蘇飲。飲食不甘，兼四君子；內熱晡熱，兼逍遙散。若小便澀少，或成淋瀝，名子淋，用安營散。不應，兼八珍湯。腿足轉筋，而小便不利，急用八味丸，緩則不救。若項強筋攣，語澀痰盛，名子癇，用羚羊角散。或飲食停滯，腹脹嘔吐，此是脾胃虛弱，而不能消化，用六君子湯。不應，用平胃散加參，芩。或胎作脹，或脹作痛，此是脾胃氣虛，不能承載，用安胎飲加升麻，白朮。

不應，用補中益氣湯。或臍腹作脹，或小便淋閉，此是脾胃氣虛，胎壓尿胞，用四物加二陳，參，朮，空心服後探吐，藥出氣定，又服又吐，數次必安。或因勞役所傷，或食煎妙，小便帶血，此是血得熱而流於胞中，宜清膀胱，用逍遙散。或遺尿不禁，或為頻數，此是肝火血熱，用加味逍遙散。若胸滿腹脹，小便不通，遍身浮腫，名胎水不利，用鯉魚湯，脾胃虛，佐以四君子。病名同而形證異，形證異而病名同，聊見本方。凡用見證之藥不應，當分月經治之。

徐東皋曰：胎有不安而腰疼腹痛，甚則至於下墜者，未必不由氣血虛，無所營養而使之然也。夫胎之在腹，如果之在枝，枝枯則果落，固理之自然。婦人性偏恣慾，火動於中，亦能致胎不安而有墮者，大抵不外乎屬虛屬火二者之間，清熱養血之治盡之矣。此外有二因動胎者，又不可不知也，有因母病動胎者，但療母病則胎自穩；有因觸傷動胎者，當以安胎藥二三劑而胎自安。　　安胎論外方茯苓丸婦三九溫胃安胎。七味阿膠散婦八胎動腹痛。[千金]保孕丸婦三六。三味白朮湯婦十二胎熱心痛。鉤藤散婦十胎動腹痛。獨聖散婦十八順氣安胎。腎著湯熱一二九妊娠腳腫。滑胎枳殼散婦二四瘦胎。黃耆湯婦九氣虛胎動。太山磐石散婦三。[良方]白朮散婦十一胎熱。益母地黃湯婦十七跌墜腹痛。醋附丸婦百七胎滯不安。探胎飲婦十五。當歸黃耆湯婦九八妊娠不利。

惡阻二一妊娠之婦，每多惡心嘔吐，脹滿不食，[巢氏病源]謂之惡阻。此證惟胃氣弱而兼滯者多有之，或嗜酸擇食，或肢體困倦，或煩悶脹滿，皆其候也。然亦有虛實不同，所當辨而治之。凡惡阻多由胃虛氣滯，然亦有素本不虛，而忽受胎妊，則衝任上壅，氣不下行，故為嘔逆等證，及三月餘而嘔吐漸止者，何也？蓋胎元漸大，則臟氣僅供胎氣，故無暇上逆矣。凡治此者，宜以半夏茯苓湯，人參橘皮湯之類，隨宜調理，使之漸安，必俟及期，方得帖然也。若中脘多痰者，用二陳湯加枳殼，或用半夏茯苓湯。若飲食停滯作脹者，宜小和中飲加減主之。若氣逆作脹者，宜半夏茯苓湯加枳殼，蘇梗，香附。若脾胃氣虛者，宜五味異功散，六君子湯，人參橘皮湯之類主之。若胃虛兼寒多嘔者，宜六味異功煎，溫胃飲之類主之。若肝腎陽虛作嘔者，宜理陰煎主之。

立齋曰：半夏乃健脾氣，化痰滯之主藥也，脾胃虛弱而嘔吐，或痰涎壅滯，飲食少思，胎不安，必用茯苓半夏湯，倍加白朮，以半夏，白朮，茯苓，陳皮，砂仁善能安胎氣，健脾胃，予常用，驗矣。

惡阻論外方四味白朮散婦十三胃虛吐水。竹茹湯婦三三清痰止嘔。茯苓丸婦三九養胃溫胃，痞悶，惡食。烏附湯婦三五和氣養胃。

胎氣上逼二二妊娠將理失宜，或七情鬱怒，以致氣逆，多有上逼之證。若氣逆氣實而脹逼者，宜解肝煎。若胃寒氣實而逼者，宜和胃飲。若胃火兼滯者，宜枳殼湯。若脾虛兼滯者，宜紫蘇飲。如脾虛而氣不行者，宜四君子湯，甚者八珍湯。若脾氣虛而兼寒者，宜五君子煎。若脾腎虛寒不行者，宜理陰煎。若脾腎氣虛兼火者，宜逍遙散，或加黃芩，枳殼，砂仁。若胎死腹中，冷氣上逼，嘔惡面青者，治如後胎動欲墮條。

一方治胎氣上逼，熱痛下血，或煩悶困篤，用？二十莖，水濃煮飲之，胎未死即安，胎已死即下。未效再服。若胎動煩躁，唇口青黑，手足厥冷，須用當歸湯。

胎漏二三妊婦經血不固者，謂之胎漏。而胎漏之由，有因胎氣者，有因病氣者。而胎氣之由，亦有二焉。余嘗診一婦人，脈見滑數，而別無風熱等病，問其經脈則如常不斷，而但較前略少耳。余曰：此必受妊者也，因胎小血盛有餘而然。後於三月之外，經脈方止，果產一男。故胎妊之婦多有此類。今常見懷胎七八個月而生子者，人但以血止為度，謂之不足月，然其受胎於未止之前，至此而足而實，人所不知也。第此等胎氣，亦有陰陽盛衰之辨，如母氣壯盛，蔭胎有餘而血之溢者，其血雖漏而生子仍不弱，此陰之強也，不必治之；若父氣薄弱，胎有不能全受而血之漏者，乃以精血俱虧，而生子必萎小，此陽之衰也，而亦人所不知也。凡此皆先天之由，若無可以為力者，然栽培根本，豈果無斡旋之道乎？第見有於無之目及轉強於弱之手，為不易得，是烏可以尋常語也。至若因病而漏者，亦不過因病治之而已耳。

妊娠血熱而漏者，保陰煎，清化飲擇而用之。怒動肝火漏血者，保陰煎，甚者化肝煎主之。脾虛不能攝血者，壽脾煎，四君子之類主之。脾虛血熱氣滯者，四聖散主之。脾腎兼虛者，五陰煎主之。三焦氣血俱虛者，五福飲，七福飲之類主之。勞倦傷而動血者，壽脾煎，歸脾湯主之。偶因傷觸動血者，五福飲，安胎散主之。衝任氣虛，不能約制，血滑易動者，固陰煎，秘元煎主之。

立齋曰：前證若因氣熱，用防風黃芩丸。若因血熱，用加味逍遙散。若因血虛，用二黃散。若因血去太多，用八珍湯，未應，補中益氣湯。若因肝火，用柴胡清肝散。若因脾火，用加味歸脾湯。若因事下血作痛，用八珍湯加阿膠，熟艾。若因脾胃虛弱，用補中益氣湯加五味子。若因脾胃虛陷，用前湯，倍用升麻，柴胡。若晡熱內熱，宜用逍遙散。

胎漏論外方安胎寄生湯婦十九下血腰痛。當歸芍藥湯婦十六急痛去血。

妊娠卒然下血二四妊娠忽然下血，其證有四：或因火熱迫血則妄行；或因鬱怒氣逆則動血；或因損觸胎氣，胞宮受傷而下血；或因脾腎氣陷，命門不固而脫血。凡此皆動血之最者也，不速為調理，則必致墮胎矣。然治此者，必先察其血去之多少，及於血去之後，尤當察其邪之微甚，如火猶未清仍當清火，氣猶未順仍當順氣，若因邪而動血，血去而營虛，則速當專顧元氣以防脫陷。此中或當治標，或當救本，或當兼標本而調理之，倘不知先後緩急，將恐治標未已，而救本無暇也，當詳察之。

若火盛迫血妄行者，當察其火之微甚。火之微者，涼胎飲；稍甚者，徙薪飲；再甚者，保陰煎，子芩散。若肝經有熱而血下者，宜防風黃芩丸。若怒氣傷肝，氣逆血動而暴至者，宜保陰煎。若氣有未順而脹滿者，四七湯，二陳湯，或加芎，歸之類。若兼肝火者，宜化肝煎。若觸損胎氣，胞宮受傷而血下者，宜安胎散，膠艾湯。去血多者，倍加人參。若從高墜下，傷動胎氣而下血者，宜益母地黃湯，安胎散。若因驚氣虛而陷者，仍加人參。若脾胃素弱，或偶因傷脾下血者，宜壽脾煎，歸脾湯。或中氣下陷者，補中益氣湯。若血虛微熱，漏血尿血者，續斷湯。以上諸動血證，若去血未多，血無所積，胎未至傷而不止者，宜涼則涼，宜補則補，惟以安之固之為主治。若血已離位，蓄積胞宮，為脹為痛，而餘血未出者，欲與留之，有不可得，欲去其血而不傷營氣，則惟四物湯大加當歸為最宜也。若察其胎氣已動，勢有難留，則五物煎，決津煎皆切要之藥。

一方治頓仆胎動，用川芎末二錢，酒下二三服，胎生即安，胎死即下。

又方治同前，用砂仁和皮炒為末，每服二錢，米飲下，腹熱即安。

胎動欲墮二五妊娠胎氣傷動者，凡跌撲，怒氣，虛弱，勞倦，藥食誤犯，房室不慎，皆能致之。若因母病而胎動，但治其母；若因胎動而母病，但安其胎。輕者轉動不安，或微見血，察其不甚，速宜安之，用前安胎及卒然下血等法。若腹痛血多，腰痠下墜，勢有難留者，無如決津煎，五物煎，助其血而落之，最為妥當。若其勢甚而舌青面赤，脹滿嘔惡，或冷氣上逼者，兒已死矣。若面青吐沬舌赤，是母死也。若面舌唇吻俱青，口中沫出，是母子俱死也。若胎已死，當速去其胎以救其母，氣血虛者，惟用決津煎最妙。如不應而脹痛上逼，勢不容緩者，急用平胃散一兩，酒水各半煎，投朴硝五錢，熱服之，或用朴硝一兩，以童便調服，則逐而下矣。下後隨證調補之。如無脹急，則但用決津煎加朴硝，則死胎自下。

凡氣血衰弱，無以滋養其胎，或母有弱病，度其終不能成者，莫若下之，以免他患，宜桂心散，或用下胎小品方。

數墮胎二六夫胎以陽生陰長，氣行血隨，營衛調和，則及期而產，若或滋養之機少有間斷，則源流不繼而胎不固矣。譬之種植者，津液一有不到，則枝枯而果落，藤萎而花墜。故五常政大論曰：根於中者，命曰神機，神去則機息。根於外者，命曰氣立，氣止則化絕。正此謂也。凡妊娠之數見墮胎者，必以氣脈虧損而然。而虧損之由，有稟質之素弱者，有年力之衰殘者，有憂怒勞苦而困其精力者，有色慾不慎而盜損其生氣者。此外如跌撲飲食之類，皆能傷其氣脈，氣脈有傷而胎可無恙者，非先天之最完固者不能，而常人則未之有也。

且胎懷十月，經養各有所主，所以屢見小產墮胎者，多在三個月及五月七月之間，而下次之墮必如期復然。正以先次傷此一經，而再值此經，則遇闕不能過矣。況婦人腎以繫胞，而腰為腎之府，故胎妊之婦最慮腰痛，痛甚則墜，不可不防。故凡畏墮胎者，必當察此所傷之由，而切為戒慎。凡治墮胎者，必當察此養胎之源，而預培其損，保胎之法無出於此，若待臨期，恐無及也。凡胎孕不固，無非氣血損傷之病，蓋氣虛則提攝不固，血虛則灌溉不周，所以多致小產。

故善保胎者，必當專顧血虛，宜以胎元飲為主而加減用之，其次則芍藥芎歸湯，再次則泰山磐石散，或[千金]保孕丸，皆有奪造化之功，所當酌用者也。又凡胎熱者血易動，血動者胎不安，故墮於內熱而虛者亦常有之。若脾氣虛而血熱者，宜四聖散；肝腎虛而血熱者，宜涼胎飲；肝脾虛而血熱者，宜固胎煎。又立齋法，治血虛血熱，數墮胎者，於調補之外，時值初夏，教以濃煎白朮湯下黃芩末二錢，與數十貼，得保而生，亦可法也。此外，凡有他證而胎不安者，當於安胎條中酌而治之。

胎不長二七妊娠胎氣本乎血氣，胎不長者，亦惟血氣之不足耳。故於受胎之後而漏血不止者有之，血不歸胎也；婦人中年血氣衰敗者有之，泉源日涸也；婦人多脾胃病者有之，倉廩薄則化源虧而衝任窮也；婦人多鬱怒者有之，肝氣逆則血有不調而胎失所養也。或以血氣寒而不長者，陽氣衰則生氣少也。或以血熱而不長者，火邪盛則真陰損也。凡諸病此者，則宜補宜固，宜溫宜清，但因其病而隨機應之，則或以及期，或以過月，胎氣漸充，自無不長。惟是年邁血衰而然者，數在天矣，有非可以人力為也。

鬼胎二八婦人有鬼胎之說，豈虛無之鬼氣，果能襲人胞宮而遂得成形者乎？此不過由本婦之氣質，蓋或以邪思蓄注，血隨氣結而不散，或以衝任滯逆，脈道壅瘀而不行，是皆內因之病，而必非外來之邪，蓋即血癥氣瘕之類耳，當即以癥瘕之法治之，詳見本條。此外如狐魅異類之遇者，則實有所受而又非鬼胎之謂，亦當於癥瘕類求法下之。又凡鬼胎之病，必以血氣不足而兼凝滯者多有之，但見經候不調而預為調補，則必無是病。若其既病，則亦當以調補元氣為主，而繼以去積之藥乃可也。然用補之外，而欲於補中兼行者，無如決津煎。欲去其滯而不至猛峻者，無如通瘀煎。既加調補而欲直攻其病者，則奪命丹，迴生丹皆可酌用，或以當歸，紅花煎濃湯，送赤金豆亦妙。

妊娠藥禁二九蚖斑水蛭及虻蟲，烏頭附子配天雄，野葛水銀并巴豆，牛膝薏苡與蜈蚣，棱莪代赭芫花麝，大戟蛇蛻黃雌雄，牙硝芒硝牡丹桂，槐花牽牛皂角同，半夏南星與通草，瞿麥乾薑桃仁通，磠砂乾漆蟹甲爪，地膽茅根莫用好。出[便產須知]

妊娠寡慾三十妊娠之婦，大宜寡慾，其在婦人多所不知，其在男子而亦多有不知者，近乎愚矣。凡胎元之強弱，產育之難易，及產後崩淋經脈之病，無不悉由乎此。其為故也，蓋以胎神鞏固之日，極宜保護宮城，使不知慎而多動慾火，盜泄陰精，則藩籬由不固而傷，血氣由不聚而亂，子女由元虧而夭，而陰分之病亦無不由此而百出矣。此婦人之最宜慎者，知者不可不察。

胎孕類論列總方三一

四君子湯補一。六君子湯補五。八珍湯補十九。五君子煎新熱六。四物湯補八。

十全大補湯補二十。五物煎新因三。補中益氣湯補三十。七福飲新補七。

溫胃飲新熱五。六味異功煎新熱七。歸脾湯補三二。逍遙飲新因一。

加味逍遙散補九三。右歸飲新補三。涼胎飲新因八。全生白朮散歸十四。

安胎飲婦一。胎元飲新因六。[千金]保孕丸婦三六。固陰煎新固二。

保陰煎新寒一。半夏茯苓湯婦三四。當歸湯婦五。八味丸補一二二。

五陰煎新補十一。五福飲新補六。五味異功散補四。和胃飲新和五。

壽脾煎新熱十六。加味歸脾湯補三三。逍遙散補九二。左歸飲新補二。

地黃當歸湯婦四。固胎煎新因七。安胎散婦二。泰山磐石散婦三。安營散婦一二九。

理陰煎新熱三。茯苓半夏湯和十二。秘元煎新固一。當歸散婦九六。

益母地黃湯婦十七。參橘散婦三二。人參橘皮湯婦三二。菟絲煎新固三。

阿膠散婦六。防風黃芩丸婦一二三。決津煎新因二。束胎丸婦三八。通瘀煎新因五。

解肝煎新和十一。竹葉湯婦二七。清化飲新因十三。一母丸婦三七。

黃芩散婦一二二。平胃散和十七。奪命丹婦六五。四聖散婦二一。紫蘇飲婦二八。

羚羊角散婦三一。赤金豆新攻二。下胎小品方婦五六。續斷湯婦二二。

柴胡清肝飲寒五九。膠艾湯婦七。佛手散婦四一。芍藥芎歸湯婦四六。

鯉魚湯婦二六。化肝煎新寒十。枳殼湯婦二三。二黃散婦二十。子芩散婦一二二。

知母丸婦三七。徙薪飲新寒四。迴生丹婦六六。二陳湯和一。四七湯和九七。

天仙藤散婦三十。桂心散婦五四。小和中飲新和八。

景岳全書卷之三十八終

## 卷之三十九人集婦人規下

產育類滑胎三十二妊娠滑胎之法，惟欲其坐草之期易而且速，而難易之由，則在血之盈虛，不在藥之滑利。蓋血多則潤而產必易，血虧則澀而產必難，故於未產之前，但宜以培養氣血為主，而預為之地，如四物湯，滑胎煎，五福飲，小營煎，八珍湯之類，即皆滑胎之要藥。若不知此而過用滑利等物，或產期未近，無火無滯而妄用清火行氣，沉降苦寒等藥，必皆暗殘營氣，走泄真陰，多致血虧氣陷，反為臨期大害。若果肥盛氣實者，則紫蘇飲，保生無憂散，滑胎枳殼散之類，皆可擇用。

催生三三

1。凡妊娠胎元完足，彌月而產，熟落有期，非可催也。所謂催生者，亦不過助其血氣而利導之耳，直待臨期，乃可用脫花煎或滑胎煎，隨證加減主之。或經日久產，母困倦難生，俱宜服滑胎煎，以助其氣血，令兒速生。其有氣虛無力，艱於傳送者，必用獨參湯，隨多隨少接濟其力，皆為催生要法。若期未至而妄用行氣導血等劑以為催生，亦猶摘方苞之萼，揠宋人之苗耳。

2。臨盆將產，腹痛已甚，凡催生之藥，無如脫花煎，少用肉桂五七分為最穩最妙。若氣虛無力者，加人參二三錢，虛甚者，任意加用之。

3。催生若水血下多，子道乾澀難出者，宜用滑利之物，如豬脂油，蜜，酥油，？白，葵子，牛乳，滑石，榆白皮之類以潤之，亦濟急之法也。

滑胎催生論外方達生散婦四十。生化湯婦四二。加味芎歸湯婦四四難產。

[良方]當歸湯婦五滑胎催生。經驗滑石散婦五二胎乾難產。佛手散婦四一。

穩婆三四產婦臨盆，必須聽其自然，弗宜催逼，安其神志，勿使驚慌，直待花熟蒂圓，自當落矣。所以凡用穩婆，必須擇老成忠厚者，預先囑之，及至臨盆，務令從容鎮靜，不得用法催逼。余嘗見有穩婆忙冗性急者，恐顧此失彼，因而勉強試湯，分之掐之，逼之使下，多致頭身未順而手足先出，或橫或倒，為害不小。若未有緊陣，不可令其動手，切記，切記！又或有生息不順，及雙胎未下之類，但宜穩密安慰，不可使產母聞知，恐驚則氣散，愈難生下。又嘗見有奸詭之婦，故為哼訝之聲，或輕事重報，以顯己能，以圖酬謝，因致產婦驚疑，害尤非細，極當慎也。

立齋[醫按]載一穩婆云：止有一女，於分娩時，適當巡街侍御行牌，取我視其內室分娩，女為此驚嚇，未產而死。後見侍御，更以威顏吩咐。迨視產母，胎雖順而頭偏在一邊，此時若以手入推正，可保順生，因畏其威，不敢施手，但回稟云：此是天生天化，非人力所能。因是子母俱不能救。由此觀之，可見產時當用靜鎮自然，而一毫驚恐疑畏有不可使混於其間者。

產要三五

1。凡孕婦臨月，忽然腹痛，或作或止，或一二日，或三五日，胎水少來，但腹痛不密者，名曰弄胎，非當產也。又有一月前，或半月前，忽然腹痛如欲產而不產者，名曰試月，亦非產也。凡此腹痛，無論胎水來與不來，俱不妨事，但當寬心候時可也。若果欲生，則痛極連腰，乃將產也。蓋腎繫於腰，胞繫於腎故耳。又試捏產母手中指本節，跳動即當產也。此時兒逼產門，穀道挺迸，水血俱下，方可坐草試湯，瓜熟蒂懸，此乃正產之候也。

2。產婦腹痛未甚，且須寬心行動，以便兒身舒轉。如腰腹痛甚，有產之兆，即當正身仰臥，或起坐舒伸，務宜安靜從容，待兒轉身向下，其產必順而且易。最不宜預為驚擾入手，以致產婦氣怯，胞破漿乾，使兒轉身不易，則必有難產之患。

3。產婦初覺欲生，便須惜力調養，不可用力妄施，恐致臨產乏力。若兒方轉身而用力太早，則多致橫逆，須待順而臨門，一逼自下。若時候未到，用力徒然。

4。臨產房中，不宜多人喧嚷驚慌，宜閉戶，靜以待生。

5。將產時，宜食稠軟白粥，勿令饑渴以乏氣力，亦不宜食硬冷難化之物，恐產時乏力，以致脾虛不能消化，則產後有傷食之病。

6。產婦產室，當使溫涼得宜。若產在春夏，宜避陽邪，風是也。產在秋冬，宜避陰邪，寒是也。故於盛暑之時，亦不可衝風取涼，以犯外邪；又不宜熱甚，致令產母頭疼面赤；亦不宜人眾，若熱氣薰蒸，亦致前患。其或有熱極煩渴而血暈血溢者，亦可少與涼水，暫以解之，然亦不可多用。若冬末春初，餘寒尚盛，產室不可無火，務令下體和暖，衣被亦當溫厚，庶不為寒氣所侵，可免胎寒血滯難產之患。且產後胎元既落，氣血俱去，乘虛感邪，此時極易，故不可不慎。

7。凡富貴之家過於安逸者，每多氣血壅滯，常致胎元不能轉動。此於未產之先，亦須常為運動，庶使氣血流暢，胎易轉則產亦易矣。是所當預為留意者。

8。妊娠將產，不可詹卜問神，如巫覡之徒哄嚇謀利，妄言凶險，禱神祇保，產婦聞之，致生疑懼。夫憂慮則氣結滯而不順，多至難產，所宜戒也。

9。產時胞漿未下，但只穩守無妨。若胞漿破後，一二時辰不生，即當服催生等藥，如脫花煎，滑胎煎，或益母丸之類。蓋漿乃養兒之生，漿乾不產，必其胎元無力，愈遲則愈乾，力必愈乏，所以速宜催之。

10。產婦與酒，不可多而致醉。凡產前醉則乏力而四肢不用，產後酒多，恐引入血分四肢，致後日有動血，及四肢無力，髓骨痠痛之患。

六逆產三六橫生者，以兒方轉身，產母用力逼之太早，故致兒身未順而先露手臂。但令母安然仰臥，穩婆以手徐推兒臂下體，令其正直，復以中指摸其肩，弗使臍帶攀繫即生。二，倒生者，因兒未及轉身，產母努力，故令兒先露足。令母正臥，以手徐推足入，良久仍推兒身，徐俟轉正近門即生。三，偏生者，因兒未順生路，產母努力，逼兒頭偏一邊，雖若露頂，實額角也，亦照前法推正即生。若兒頂後骨偏拄穀道傍，以手從外後傍輕輕托正即生。四，礙產者，兒身雖順，門路雖正，但不能下，乃因胎轉時臍帶絆肩而然。

令產母仰臥，以手輕推兒向上，乃用中指按兒兩肩，理順臍帶即生。五，坐產者，因兒將產，其母疲倦，久坐椅褥，抵其生路而然。須用手巾一條拴繫高處，令產母以手攀之，輕輕屈足舒伸以開生路，兒即順生。六，盤腸產者，臨產母腸先出，子產而腸未收，故曰盤腸產。古法以醋，水各半盞，默然噀產母面背則收。一法以蓖麻子四十九粒，研爛，塗母頭頂，待腸收上，急洗去。俗以水噀面背驚之而腸亦收，但恐驚則氣散，反致他疾，戒之。

一方：治橫逆產難，令產母仰臥，以小鍼刺兒手腳心三五次，用鹽擦之，手腳即縮上，轉身即生。

一方：治盤腸產，以半夏為末，用少許搐鼻中，腸自上。

又方：用大紙撚以麻油潤滲，點著吹滅，以煙薰產婦鼻中，腸即上。

又方：腸出，盛以潔淨漆器，濃煎黃耆湯浸之，腸即上。

胞破產難三七凡產婦胎未順而胞先破者，其因有二：蓋一有母質薄弱，胞衣不固，因兒轉動，隨觸而破者，此氣血之虛也；一有兒身未轉，以坐草太早，用力太過，而胞先破者，此舉動之傷也。若胞破久而水血乾，產路澀則兒難下，宜急用大料四物湯，或五物煎，脫花煎，滑胎煎，五福飲，當歸湯之類，助其氣血，并濃煎？湯薰洗產戶，使其煖而氣達，則自當順下。若持久力乏，血已耗涸，則甚危矣。當用八珍湯料一斤，益母草四兩，水數碗煎熟，不時飲之，亦有得生者。

或以黃耆，芎，歸數斤，以大釜煎，藥氣氤氳滿室，使產母口鼻俱受其氣，亦良法也。大抵產難之證，多患於鬱悶，安佚，富貴之家，治法雖云胎前清氣，產後補血，然不可拘泥者。若脾胃不健，氣血不充，必當預為調補，不然，臨產必多患難。

產難經日不下，別無危證者，宜用脫花煎催之，極妥極妙。

一醫宿客店治店婦臨產數日不生，下體俱冷，無藥甚窘，令取椒，橙葉，茱萸，共煎湯一盆，令產婦以小凳坐盆內薰洗，良久，小腹皆暖，氣溫血行，遂產。

一方：以紫蘇煎湯薰洗。大抵遇嚴寒時月，產久傷冷，氣血必凝，此薰洗之法，亦要法也。外以淋湯，內以羊肉湯，必效。

一方：令產婦以自己髮梢含於口中，令其惡心作嘔，即下。亦治胞衣不出。

胞衣不出三八胞衣不出，有以氣血疲弱，不能傳送而停閣不出者。其證但見無力，而別無痛脹，治當補氣助血，宜速用決津煎，或滑胎煎，保生無憂散，[局方]黑神散之類主之。有以惡露流入胞中，脹滯不出者。蓋兒既脫，胞帶必下墜，故胞在腹中，形如仰葉，仰則盛聚血水而脹礙難出。

惟老成穩婆多有識者，但以手指頂其胞底，以使血散，或以指摸上口，攀開一角，使惡露傾瀉，則腹空自落矣。又一法，以本婦頭髮，攪入喉中，使之作嘔，則氣升血散，胞軟亦自落矣。凡胎胞不出者多死，授以此法，甚效。若血滲胞中，停蓄既久，而為脹為痛，或喘或急，則非逐血破血不可也，宜速用奪命丹，或用失笑散，以熱酒調服，使血散脹消，其衣自下。若氣血兼虛者，亦惟決津煎為善。

一方：用蓖麻子仁一兩，研爛貼母右足心，衣下速洗去，緩則腸亦出。如腸不收，以此膏塗腦頂，則腸自入。

一方：用紅花一兩，酒煮濃汁服。

一法：用產婦鞋底炙熱，熨小腹上下，即出。

一方：用皂角刺燒為末，每服一錢，溫酒調服。

胞衣論外方牛膝散婦四九胎衣不下，腹脹。

氣脫血暈三九產時胎胞既下，氣血俱去，忽爾眼黑頭眩，神昏口噤，昏不知人，古人多云惡露乘虛上攻，故致血暈，不知此證有二：曰血暈，曰氣脫也。若以氣脫作血暈，而用辛香逐血化痰等劑，則立刻斃矣，不可不慎也。一，氣脫證：產時血既大行，則血去氣亦去，多致昏暈不省，微虛者少頃即甦，大虛者脫竭即死，但察其面白眼閉，口開手冷，六脈細微之甚，是即氣脫證也。速用人參一二兩，急煎濃湯，徐徐灌之，但得下咽，即可救活，若少遲延，則無及矣。

余嘗救此數人，無不隨手而愈，此最要法也。又嘗見有禁參而斃者，云新產後不可用參，用參則補住惡血，必致為害，即勸之亦不肯用，直待斃而後悔者亦數人矣。又有云產後必過七日方可用參，此等愚昧訛傳，不知始自何人，誤人不淺，萬萬不可信也。一，血暈之證，本由氣虛，所以一時昏暈，然血壅痰盛者亦或有之。如果形氣脈氣俱有餘，胸腹脹痛上衝，此血逆證也，宜失笑散。若痰盛氣粗，宜二陳湯。如無脹痛氣粗之類，悉屬氣虛，宜大劑芎歸湯，八珍湯之類主之。

一，猝時昏暈，藥有未及，宜燒秤錘令赤，用器盛至床前，以醋沃之，或以醋塗口鼻，令酸氣入鼻，收神即醒。或以破舊漆器，或用乾漆燒煙薰之，使鼻受其氣皆可。但此法雖輕而暴暈者所宜，若氣虛之甚而昏厥者，非用大補之劑，終無益也。

兒初生初誕法詳小兒門四十凡嬰兒初生，當隨手包裹，切不可為風寒所侵。蓋兒在腹中，遮護最密，及其初脫胞胎，肌膚脆嫩，極易感邪。若在夏令，自所無慮，但覺稍寒，即須慎之。嘗見兒生未久，多有驚風發熱抽搐等病者，率由乎此。一，小兒初生，天氣微涼即大忌洗沐，恐湊理不密，元氣發泄，而外邪乘之也。

凡產母分娩艱難，勞傷胎氣，多有兒雖脫胞而乏力垂危，或已死者，切不可便斷臍帶，當急用大紙撚蘸香油，於臍帶上往來燒斷之，取其陽氣以續胎元，俄頃，兒得啼聲，即已活矣，且可免胃寒泄之病。凡見此者，若以刀斷臍帶，則子母皆多難保。此出[立齋醫按]。一，凡燒帶之法，惟素多陽虛及產時氣脫者，最宜用之以助陽氣。若母氣陽強，或兒聲洪亮者，皆不宜用，恐火從臍入，日後致生熱毒，則反為害不小。

子死腹中四一凡子死腹中者，多以觸傷，或犯禁忌，或以胎氣薄弱不成而殞，或以胞破血乾，持久困敗，但察產母腹脹舌黑者，其子已死。若非產期而覺腹中陰冷重墜，或為嘔惡，或穢氣上衝，而舌見青黑者，皆子死之證。宜速用下死胎方下之，下後察其虛實，隨加調補自愈。若唇舌面色俱青，則母子皆危之兆也。

補遺方：治胎死腹中。用紅花以酒煮汁，飲二三碗即下。

新法下胎方：用當歸一兩，厚朴三錢，陳皮二錢，入酒，水各一碗，煎至一碗，加朴硝三五錢，再煎十餘沸，去柤熱服，死胎自下。或止用脫花煎更妙。

死胎論外方迴生丹婦六六。桂香散婦五五。下死胎方婦五九。琥珀丸婦一三四。

胞衣不出三八交骨不開，產門不閉，無非陰氣不足，陰不足則氣不達，所以不開，不開則產必艱難，宜加味芎歸湯，補而開之，大有奇效。或十全大補湯亦可。

產門不閉，由陰氣大虛，不能收攝，或由陰火下流而然，故或為陰挻突出，或為腫脹，或為淋澀不禁。若氣血俱虛者，宜十全大補湯加五味子，補而斂之。或痛而覺熱者，宜加味逍遙散。若憂思傷脾血熱者，加味歸脾湯。若暴怒傷肝動火者，龍膽瀉肝湯。

子宮不收而外墜者，宜補中益氣湯加醋炒芍藥，飲而舉之。或外以黃耆煎湯薰洗亦妙。或以硫黃湯薰洗，硫黃散傅之。一方：治產後子宮不斂，用荊芥，藿香，椿根白皮煎湯薰洗，神效。一方：產後子腸不收，外用枳殼，訶子，五倍子，白礬煎湯薰洗。若不收，再灸頂心百會穴數壯即上。一方：子宮脫出，用蓖麻仁十四枚，研爛塗頂心，入即洗去。一方：治產後陰脫，用絹袋盛炒熱蛇床子熨之，亦治陰痛。又法用蛇床子五兩，烏梅十四個，煎水，日洗五六次。

小產四三小產之證，有輕重，有遠近，有稟賦，有人事。由稟賦者，多以虛弱。由人事者，多以損傷。凡正產者，出於熟落之自然，小產者，由於損折之勉強，此小產之所以不可忽也。若其年力已衰，產育已多，欲其再振且固，自所難能。凡見此者，但得保其母氣，則為善矣。若少年不慎，以致小產，此則最宜調理，否則下次臨期仍然復墜，以致二次三次，終難子嗣，係不小矣。凡此安之之法，見煎數墮胎條中。既產調理之法，亦與大產相似，詳後產後條中，俱當按而用之。

凡婦人年及中衰，胎元無力，則常有胎不能長，及多小產昏暈之患，此氣血衰敗而然。血氣既衰，則凡於小產之，多有胎既落而復又下墜，如更有一胎欲產者，此非胎也，乃因氣虛而胞宮隨胎下陷也。產母不知，必至驚慌，此無足慮，但以壽脾煎，或八珍，十全大補，芎歸補中湯之類主之，則自安矣。

又，凡小產有遠近，其在二月三月為之近，五月六月為之遠。新受而產者其勢輕，懷久而產者其勢重，此皆人之所知也，至若猶有近者，則隨孕隨產矣。凡今艱嗣之家，犯此者十居五六，其為故也，總由縱慾而然。第自來人所不知，亦所不信，茲謹以筆代燈，用指迷者，倘濟後人，實深願也，請詳言之。蓋胎元始肇，一月如珠露，二月如桃花，三月四月而後，血脈形體具，五月六月而後，筋骨毛髮生，方其初受，亦不過一滴之玄津耳。此其橐籥正無依，根荄尚無地，鞏之則固，決之則流，故凡受胎之後，極宜節慾以防泛溢。而少年縱情，罔知忌憚，雖胎固慾輕者，保全亦多，其有兼人之勇者，或恃強而不敗，或既敗而復戰。當此時也，主方欲靜，客不肯休，無奈狂徒敲門撞戶，顧彼水性熱腸，有不啟扉而從，隨流而逝者乎？

斯時也，落花與粉蝶齊飛，火棗共交梨並逸，合污同流，已莫知其昨日孕而今日產矣，朔日孕而望日產矣，隨孕隨產，本無形跡。蓋明產者胎已成形，小產必覺；暗產者胎仍以水，直溜何知？故凡今之行院家多無大產，以小產之多也。聚娼妓者多少子息，以其子宮滑而慣於小產也。今嘗見艱嗣求方者，問其陽事，則曰能戰，問其功夫，則曰儘通，問其意況，則怨嘆曰：人皆有子我獨無。亦豈知人之明產，而爾之暗產耶？此外如受胎三月五月而每有墮者，雖衰薄之婦常有之，然必由縱慾不節，致傷母氣而墮者為尤多也。故凡恃強過勇者多無子，以強弱之自相殘也。縱肆不節者多不育，以盜損胎元之氣也。豈悉由婦人之罪哉？欲求我方者，當以此篇先讀之，則傳方之思，已過半矣。

小產論外方人參黃耆湯婦四八小產氣虛血不止。當歸川芎湯婦四三小產瘀血痛。殿胞煎新因十小產後腹痛。

下胎斷產四四下胎斷產本非仁者之事，然有婦人臨產艱危，或病甚不勝產育者，則下胎斷產之法有不得已，亦不可廢者也。至若水銀，虻蟲，水蛭，斑蝥之屬，不惟傷胎，且傷母矣，用者不可造次。

下胎方[千金]去胎方婦六一。扶羸小品方婦五八。[良方]桂心散婦五四。下胎小品方婦五六。[廣濟]下胎方婦五七。

一方：不拘生胎死胎，用蓖麻仁二個，巴豆一個，麝香一分，研貼臍中并足心即下。月一粒，溫酒吞下。又方，下生胎，用蓖麻子一個。

斷產方斷產小品方婦六八。丹溪斷子法婦六九。[千金]斷產方婦又六七。斷產灸法婦六七。

產育類論列總方四五四物湯補八。八珍湯補十九。十全大補湯補二十。五物煎新因三。當歸湯婦五。保生無憂散婦四七。脫花煎新因十一。壽脾煎新熱十六。加味歸脾湯補三三。

益母丸婦六四。紫蘇飲婦二八。加味芎歸湯婦四四。芎歸補中湯婦四六。硫黃湯婦六三，六二。芎歸湯婦四一。五福飲新補六。補中益氣湯補三十。小營煎新補十五。羊肉湯婦七一。加味逍遙散補九三。決津煎新因二。滑胎煎新因九。滑胎枳殼散婦二四。奪命丹婦六五。失笑散婦百四。龍膽瀉肝湯寒六二。[局方]黑神散婦五十。

產後類論產後當大補氣血四六產後病治，嘗見丹溪云：產後當大補氣血，即有雜證，以末治之，一切病多是血虛，皆不可發表。此其意謂血氣隨胎而去，必屬大虛，故無論諸證，皆當以大補為先，其他皆屬可緩。余於初年，誠然佩服，及執而用之，則每為所困，經者數次，始悟其言雖有理，而未免言之過也。即今產科所宗，無非此法，余目睹其誤，及親為解救者，蓋不少矣，故敢剖析於後，實有所見，不得不言，非存心自衒，故毀先賢。若然，則徒為笑罵之招耳，賓雖至愚，必不為也，觀者其深察此意。

凡產後氣血俱去，誠多虛證，然有虛者，有不虛者，有全實者。凡此三者，但當隨證隨人，辨其虛實，以常法治療，不得執有成心，概行大補以致助邪，此辨之不可不真也。

產後虛證，無非隨人元氣，必素弱之人多有之，或於產後血氣俱去而更弱者亦有之。此當因人察脈，因脈察證，若脈氣形氣病氣俱不足，此當以全虛治之。若形氣不足，病氣有餘，或兼火邪，或兼外邪，或以飲食停滯，是亦虛中有實，不得不詳審而治。此中委曲，未能言盡，惟明者悟之。

產後不虛證，蓋或其素日無病，或年少當時，或以素耐辛苦貧勞之質，此輩本無不足，及其一旦受孕，乃於無病腹中參入此物，故致血氣壅塞，為脹為嘔，是皆添設有餘之病。及其既產，始見通快，所留得去，仍復故吾。常人之產，此類極多，果何虛之有？然或以內傷，或以外感，產後之病，難保必無，倘有所犯，去之即愈，若概行大補，果能堪否？即臨盆帶去血氣，未免暫見耗損，然以壅滯之餘，不過皆護胎隨從之物，去者當去，生者旋生，不出數日，必已來復，此生化自然之理，何至是產皆虛也。

凡治此類，但當因證用治，若執云產後必當大補氣血，則實實之病，必所不免，而輕者必甚，甚者必危矣。由此觀之，則立言者固不易，而用言者又豈易哉。

產後全實證，有如外感風寒，頭痛身熱，便實中滿，脈緊數洪大有力者，此表邪之實證也。又火之盛者，必熱渴躁煩，或便結腹脹，口鼻舌焦黑，醋喜冷飲，眼眵，尿管痛赤，脈見洪滑，此內熱之實證也。又鬱怒動肝，胸？脹痛，大便不利，脈弦而滑，此氣逆之實證也。又惡露未盡，瘀血上衝，心腹脹滿，疼痛拒按，大便難而小便利，此血逆之實證也。又凡富貴之家，保護太過，或過用人參，耆，朮，以致氣壅，或過用糖，酒，炭火，以致內熱，或產本不虛而妄用大補之藥，以致增病，此調攝之實證也。又或因產過食，恐其勞困，固令勉強，以致停蓄不散，此內傷之實證也。以上諸證，姑舉要者以見其概。然既有表邪則不得不解，既有火邪則不得不清，既有內傷停滯則不得不開通消導，且人有強弱，產有虛實，病有真假，治有逆從，固不可以同日語也。觀六元正紀大論曰：婦人重身，毒之何如？曰：有故無殞，亦無殞也。此自經常不易之大法，亦何庸贅辨之若此，第因丹溪之言，人多偏執，故不得不詳盡其說，以解後人之惑也。諸虛實治法詳具後條。

論產後三禁四七觀[病機機要]云：治胎產之病，當從厥陰證論之，宜無犯胃氣及上二焦，是為三禁，謂不可汗，不可下，不可利小便。發其汗則同傷寒下早之證，利大便則脈數而傷脾，利小便則內亡津液，胃中枯燥。但使不犯三禁，則營衛自和，而寒熱自止矣。凡用治之法，如發渴則白虎，氣弱則黃耆，血痛則當歸，腹痛則芍藥，大抵產病天行從加減柴胡，雜證從增損四物，巿察脈證而用之。詳此說雖為產育之大法，然病變不同，倘有是證，則不得不用是藥，所謂有病則病受之也。第此經常之法，固不可不知，而應變之權，亦不可執一也。

產後腹痛四八

產後腹痛，最當辨察虛實。血有留瘀而痛者，實痛也，無血而痛者，虛痛也。大都痛而且脹，或上衝胸？，或拒按而手不可近者，皆實痛也，宜行之散之。若無脹滿，或喜揉按，或喜熱熨，或得食稍緩者，皆屬虛痛，不可妄用推逐等劑。

凡新產之後，多有兒枕腹痛者，摸之亦有塊，按之亦微拒手，故古方謂之兒枕，皆指為胞中之宿血，此大不然。夫胎胞俱去，血亦豈能獨留？蓋子宮畜子既久，忽爾相離，血海陡虛，所以作痛。胞門受傷，必致壅腫，所以亦若有塊，而實非真塊。腫既未消，所以亦頗拒按。治此者但宜安養其臟，不久即愈，惟殿胞煎為最妙，其次則四神散，五物煎皆極佳者。若誤認為瘀，而妄用桃仁，紅花，玄胡，青皮之屬，反損臟氣，必增虛病。一，有母體本虛而血少者，即於產時亦無多血，此輩尤非血滯，若有疼痛；只宜治以前法，或以大，小營煎，黃雌雞湯主之。

一，凡新產之後，其有陽氣虛弱而寒從中生，或寒由外入，以致心腹作痛，嘔吐不食，四肢厥冷者，宜九蜜煎，大巖蜜湯，或理陰煎主之。一，產當寒月，以致寒氣入腹，臍下脹痛，手不可近者，宜羊肉湯主之。若氣實寒甚者，宜蟠？散。一，產後惡露不盡，留滯作痛者，亦常有之，然此與虛痛者不同，必其由漸而甚，或大小便不行，或小腹鞭實作脹，痛極不可近手，或自下上衝心腹，或痛極牙關緊急，有此實證，當速去其血，近上者宜失笑散，近下者宜通瘀煎，奪命丹，迴生丹。如或未效，當用決津煎為善。一，產後有脾虛腎虛而為腹痛者，此不由產而由臟氣之不足。若脾氣虛寒，為嘔吐，為食少，而兼腹痛者，宜五君子煎，六君子湯，溫胃飲之類主之。若腎氣虛寒，為瀉為痢，而兼腹痛者，宜胃關煎，理陰煎之類主之。一，產後有飲食停滯及氣逆作痛，亦當因其類而消去之，如排氣飲，大和中飲之類，皆可酌用。

仲景曰：產後腹中？痛，當歸生薑羊肉湯主之，并治腹中寒寒疝，虛勞不足。

立齋曰：前證若因氣滯，用延胡索散。若因外寒，用五積散。若因怒氣，用四物加木香，柴胡。若因血虛，用四物，參，朮，炮薑。若因陽氣虛弱，用四君，當歸，炮薑。若因脾虛血弱，用六君，當歸，炮薑。

產後發熱四九產後發熱，有風寒外感而熱者，有邪火內盛而熱者，有水虧陰虛而熱者，有因產勞倦虛煩而熱者，有去血過多頭暈悶亂煩熱者，諸證不同，治當辨察。

產後有外感發熱者，蓋臨盆之際，多有露體用力，無暇他顧，此時或遇寒邪，則乘虛而入，感之最易，若見頭疼身痛，憎寒發熱，或腰背拘急，脈見緊數，即產後外感證也。然此等外感，不過隨感隨病，自與正傷寒宿感者不同，故略加解散即自痊，可勿謂新產之後不宜表散，但當酌其虛實而用得其宜耳。凡產後感邪，氣不甚虛者，宜三柴胡飲。若氣虛脾弱而感者，宜四柴胡，五柴胡飲。若肝脾腎三陰不足而感者，宜補陰益氣煎。若虛寒之甚者，宜理陰煎。若產婦強壯氣實而感者，宜正柴胡飲。若兼內火盛而外邪不解者，宜一柴胡飲。若風寒俱感，表裏俱滯者，宜五積散。

產後有火證發熱者，但外感之熱多表，火證之熱多在裏。此必以調攝太過，或時令熱甚，或強以酒，或誤用參，朮，薑，桂大補之藥，或過用炭火，或窗牖太密，人氣太盛，或氣體本實而過於動作，凡屬太過，皆能生火。火盛於內，多見潮熱內熱，煩渴喜冷，或頭痛多汗，便實尿赤，及血熱妄行，但無表證，脈見緩滑不緊而發熱者，便是火證，宜清化飲，保陰煎之類主之。若本元不虛，或火之甚而勢之急者，即徙薪飲，抽薪飲亦所常用，不必疑也。

產後有陰虛發熱者，必素稟脾腎不足，及產後氣血俱虛，故多有之。其證則倏忽往來，時作時止，或晝或夜，進退不常，或精神困倦，怔忡恍惚，但察其外無表證，而脈見弦數，或浮弦豁大，或微細無力。其來也漸，非若他證之暴至者，是即陰虛之候，治當專補真陰，宜小營煎，三陰煎，五陰煎之類，隨宜主之。若陰虛兼火而微熱者，宜一陰煎。若陰虛兼火之甚而大熱者，宜加減一陰煎。若陰虛火盛，熱而多汗者，宜當歸六黃湯。若陰中之陽虛，火不歸源而熱者，宜大營煎，理陰煎，右歸陰之類主之。若血虛陽不附陰，煩熱作渴者，宜人參當歸湯。若氣血俱虛，發熱煩躁，面赤作渴，八珍湯，十全大補湯。若熱甚而脈微者，宜急加桂，附，或認為火，則禍在反掌。

產後有去血過多發熱者，其證必煩渴短氣，頭痛頭暈，悶亂內熱，是亦陰虛之屬，宜人參當歸湯主之。

立齋曰：大凡元氣虛弱而發熱者，皆內真寒而外假熱也，但用六君或補中益氣加炮薑溫補脾氣，諸證自退。若四肢畏冷，急加附子。凡新產陰血暴傷，陽無所附而外熱，宜用四物，炮薑，補陰以配陽。若因誤服寒涼剋伐之劑而外熱，此為寒氣格陽於外，宜用四君子加薑，桂，如不應，急加附子。若或肌膚發熱，面目赤色，煩渴引飲，此血脫發躁，宜用當歸補血湯。

產後乍寒乍熱五十產後乍寒乍熱，總由血氣虛損，陰陽不和而然。若陽勝則乍熱，陰勝則乍寒。凡陰勝而寒多者，宜增損四物湯，理陰煎。若陽勝而熱多者，宜四物湯，三陰煎。若陽氣陷入陰中而乍寒乍熱者，宜補中益氣湯，補陰益氣煎。若陰陽俱虛而寒熱者，宜八珍湯，十全大補湯。若敗血不散，流入陰中而作寒熱者，宜決津煎，殿胞煎。若血實氣壅者，宜奪命丹。陳無擇曰：敗血流閉諸陰則寒，流閉諸陽則熱，宜五積散。若有外感者，宜從前產後發熱調治。

蓐勞五一蓐，草薦也。產婦坐草艱難，以致過勞心力，故曰蓐勞，此即產後勞倦也。其證則或為寒熱如瘧，或頭疼自汗，或眩暈昏沉，或百節疼痛，或倦怠喘促，飲食不甘，形體虛羸之類，皆其候也，悉當以培補元氣為主。若初產後蓐勞困倦，惟豬腰湯為妙，或用黃雌雞湯，白茯苓散。若蓐勞虛汗不止，宜母雞湯。若兼臟寒者，宜羊肉湯。若氣血俱虛者，宜五福飲，十全大補湯。若兼外邪發熱者，宜補陰益氣煎，補中益氣湯。若兼外邪發熱而中寒背惡寒者，宜理陰煎，詳加減法治之。

若兼陽虛內寒者，宜五君子煎，或理陰煎。若陽盛陰虛兼內熱者，宜五福飲加芍藥，黃芩，地骨皮之類，隨宜用之。

產後喘促五二產後喘急有二，乃一以陰虛之極，一以寒邪在肺。蓋產後既以大虛，焉得氣實而喘？若肺無寒邪而見喘促者，此以血去陰虛，孤陽無主，故氣窮短促而浮脫於上，此實肝腎不接，無根將脫之兆，最為危候。經曰：肝苦急，急食甘以緩之，正此類也，惟貞元飲為治此之神劑。若氣虛兼寒者，宜大補元煎，或理陰煎。若風寒外感，邪氣入肺而喘急者，此必氣粗胸脹，或多欬嗽，自與氣短似喘上下不接者不同，治當以疏散兼補為主，宜金水六君煎，或六君子湯。若單以寒邪入肺，氣實氣壅而本無虛者，宜六安煎，或二陳湯加蘇葉之類主之。

喘嗽論外方二母散婦八六血熱喘嗽。二物參蘇飲婦八四瘀血入肺喘嗽。

產後惡露不止五三產後惡露不止，若因血熱者，宜保陰煎，清化飲。有傷衝任之絡而不止者，宜固陰煎加減用之。若肝脾氣虛，不能收攝而血不止者，宜壽脾煎，或補中益氣湯。若氣血俱虛而淡血津津不已者，宜大補元煎，或十全大補湯。若怒火傷肝而血不藏者，宜加味四物湯。若風熱在肝而血下泄者，宜一味防風散。

止血方：用蒲黃二兩，水煎，頓服。

血不止論外方人參當歸湯婦百十四。佛手散婦四一血多煩暈。

產後發痙五四產後發痙，乃陰血大虧證也。其證則腰背反張，戴眼直視，或四肢強勁，身體抽搐，在傷寒家雖有剛痙，柔痙之辨，然總之則無非血燥血枯之病，而實惟足太陽與少陰主之。蓋膀胱與腎為表裏，腎主精血，而太陽之脈絡於頭目項背，所以為病若此。若其所致之由，則凡如傷寒誤為大汗以亡液，大下以亡陰，或潰瘍，膿血，大泄之後，乃有此證。故在產後，亦惟去血過多，或大汗大瀉而然，其為元氣虧極，血液枯敗也可知。凡遇此證，速當察其陰陽，大補氣血，用大補元煎，或理陰煎，及十全大補湯之類，庶保其生。若認為風痰，而用發散消導等劑，則死無疑矣。

產後大便秘澀五五產後大便秘澀，以其失血亡陰，津液不足而然，宜濟川煎加減主之，及後立齋法俱妙。立齋曰：前證若計其日期，飲食已多，即用藥通之，禍在反掌之間矣。必待其腹滿覺脹，欲去不能者，此乃結在大腸，宜用豬膽汁潤之。若服苦寒疏通，反傷中氣，通而不止，或成他證。若去血過多，用十全大補湯。血虛火燥，用加味四物湯。氣血俱虛，用八珍湯。雖數日不通，飲食如常，腹中如故，仍用八珍加桃仁，杏仁治之，若泥其日期飲食之多而通之，則誤矣。

產後雜證方五六[良方]黃龍湯婦八五產後外感。海藏愈風湯和二一七失血筋急搐搦。七珍湯婦七九產後不語。[良方]人參湯婦七七產後諸虛。趁痛散婦八十產後發熱骨節疼痛。[良方]交加散婦百產後中風。交加散和二五二產後類風不省人事。補脬飲婦八一產後脬破淋瀝。麻黃根湯婦八三產後虛汗。加味小柴胡湯散二十乳母肝火發熱。

產後類論列總方五七四君子湯補一。金水六君煎新和一。五君子煎新熱六。六君子湯補五。大補元煎新補一。四物湯補八。補中益氣湯補三十。小營煎新補十五。五福飲新補六。當歸六黃湯寒六五。胃關煎新熱九。壽脾煎新熱十六。增損四物湯婦百十。一陰煎新補八。五陰煎新補十三。人參當歸湯婦百十四。固陰煎新因二。右歸飲新補三。當歸補血湯補四四。豬腰湯婦七四。母雞湯婦七三。殿胞煎新因十。濟川煎新補二一。失笑散婦百四。十全大補湯補二十。五物煎新因三。大營煎新補十四。

補陰益氣煎新補十六。八珍湯補十九。溫胃飲新熱五。加味四物湯補九。理陰煎新熱三。三陰煎新補十一。加減一陰煎新補九。貞元飲新補十九。保陰煎新寒一。一味防風散婦百十五。蟠？散熱百十。羊肉湯婦七十，七一。黃雌雞湯婦七二。決津煎新因二。通瘀煎新因五。清化飲新因十三。奪命丹婦六五。四神散婦七五。六安煎新和二。抽薪飲新寒三。延胡索散婦九八。正柴胡飲新散六。三柴胡飲新散三。五柴胡飲新散五。大岩蜜湯婦七六。排氣飲新和六。二陳湯和一。五積散散三九。徙薪飲新寒四。白茯苓散婦七八。一柴胡飲新散一。四柴胡飲新散四。九蜜煎新因十二。迴生丹婦六六。大和中飲新和七。

帶濁遺淋類帶下五八凡婦人淋帶，雖分微甚，而實為同類，蓋帶其微而淋其甚者也。總由命門不固，而不固之病，其因有六：蓋一以心旌之搖之也。心旌搖則命門應，命門應則失其所守，此由於不遂者也。一以多慾之滑之也，情慾無度，縱肆不節，則精道滑而命門不禁，此由於太遂者也。

一以房室之逆之也。凡男女相臨，遲速有異，此際權由男子，而婦人情興多致中道而止，止則逆，逆則為濁為淋，此由於遂而不遂，乃女子之最多而最不肯言者也。以上三證，凡帶濁之由乎此者，十居八九，而三者之治，必得各清其源，庶可取效。然源未必清，而且旋觸旋發，故藥餌之功，必不能情竇爭勝，此帶濁之所以不易治也。此三者之外，則尚有濕熱下流者，有虛寒不固者，有脾腎虧陷而不能收攝者，當各因其證而治之。

1。心旌搖，心火不靜而帶下者，先當清火，宜硃砂安神丸，清心蓮子飲，[直指]固精丸之類主之。若無邪火而但見心虛帶下者，宜秘元煎，人參丸，心虛白濁歌，茯菟丸之類。

2。慾事過度，滑泄不固而帶下者，宜秘元煎，壽脾煎，固陰煎，苓朮菟絲丸，[濟生]固精丸，鎖精丸，金鎖思仙丹之類主之。

3。人事不暢，精道逆而為帶者，初宜六味地黃湯，或威喜丸之屬以利之。久不止者，宜固陰煎，苓朮菟絲丸之屬以固之。

4。濕熱下流而為帶濁，脈必滑數，色見紅赤，證有煩渴而多熱者，宜保陰煎，加味逍遙散，或經驗豬肚丸亦佳。若熱甚兼淋而赤者，宜龍膽瀉肝湯。

5。元氣虛弱而帶下者，宜壽脾煎，固陰煎，菟絲煎，七福飲，十全大補湯，九龍丸之屬。若陽氣虛寒，脈見微澀，色白清冷，腹痛多寒者，宜加薑附，或用家韭子丸。

6。脾腎氣虛下陷而多帶者，宜用壽脾煎，固陰煎，歸脾湯，補中益氣湯之屬。立齋曰：前證或因六淫七情，或因醉飽房勞，或因膏梁厚味，或服燥劑所傷，或虧損陽氣下陷，或濕痰下注蘊積而成，故言帶也。凡此皆當壯脾胃，升陽氣為主，佐以各經見證之藥。若色青者屬肝，用小柴胡加山梔；或濕熱壅滯，小便赤澀，龍膽瀉肝湯。色赤者屬心，用小柴胡加黃連，山梔，當歸；思慮過傷，用妙香散等藥。色白者屬肺，用補中益氣加山梔。色黃者屬脾，用六君子加山梔，柴胡，不應，歸脾湯。色黑者屬腎，用六味地黃丸。若氣血俱虛，八珍湯。陽氣陷下，補中益氣湯。濕痰下注，前湯加茯苓，半夏，蒼朮，黃檗。氣虛痰飲下注，四七湯送腎氣丸。不可拘肥人多痰，瘦人多火，而以燥濕瀉火之藥輕治之也。

帶濁論外方醋附丸婦百七氣滯帶濁，腹中急痛。金櫻膏補百虛勞帶濁。克應丸婦一二八虛滑帶濁。白芷散婦一二六下元虛滑。白芍藥散婦一二七帶濁疼痛。固元丹固三一赤白帶。益母丸婦六四帶濁諸病。

白濁遺淋五九淫濁與帶下之不同者，蓋白帶出於胞宮，精之餘也；淫濁出於膀胱，水之濁也。雖膀胱與腎為表裏，故帶濁之源，無非皆出於陰分，然帶由脾腎之虛滑者多，淫濁由膀胱之濕熱者多，此其所以有辨也。若淫濁初起而見熱澀者，宜大分清飲。若初起無火而但有窒塞者，宜小分清飲，或五苓散。若肝經怒火下流，宜加味逍遙散。若肝火盛而見痛澀者，宜龍膽瀉肝湯。若服寒涼利藥太過，以致下焦虛寒不固者，宜萆薢分清飲。若元氣虛寒下陷者，宜壽脾煎，補中益氣湯。若脾濕下流者，宜歸脾湯，六君子湯。若久而不愈，肝腎虛滑下陷者，宜壽脾煎，秘元煎，家韭子丸。

淋濁論外方滑石散婦一二九熱淋。三味牛膝湯寒一二六血熱淋痛。牛膝膏和三四六死血作淋。

婦人夢與鬼交六十人稟五行正氣以生，氣正則正，氣邪則邪，氣強則神旺，氣衰則鬼生，如刺法論曰：神失守位，則邪鬼外干，即此類也。然婦人之夢與邪交，其證有二：一則由慾念邪思，牽擾意志而為夢者，此鬼生於心，而無所外干也；一則由稟賦非純，邪得以入，故妖魅敢於相犯，此邪之自外至者亦有之矣。病因有內外，則證亦有不同。病由內生者，外無形跡，不過於夢寐間常有所遇，以致遺失，及為恍惚帶濁等證，亦如男子之夢遺，其機一也，但在女子多不肯言耳。至若外有邪犯者，其證則異，或言笑不常，如有對晤，或喜幽寂，不欲見人，或無故悲泣，而面色不變，或面帶桃花，其脈息則乍疏乍數，三五不調，或伏沉，或促結，或弦細，或代易不常，是皆妖邪之候。

凡此二者，若失於調理，久之不愈，則精血日敗，真陰日損，乃致潮熱發熱，神疲體倦，飲食日減，經水日枯，肌肉消削，潮成勞損，脈見緊數，多致不救矣。凡治此者，所因雖有不同，而傷精敗血，其病則一。故凡病生於心者，當先以靜心為主，然後因其病而藥之，神動者安其神，定其志；精滑者固其精，養其陰，尤當以培補脾腎，要約門戶，以助生氣為主。若為妖魅所侵，則內當調補正氣，如歸神湯之類，外宜速灸鬼哭穴以驅邪氣，則自當漸愈。其穴以兩手大指相並縳定，用艾炷於爪甲角騎縫灸之，務令兩甲連肉四處著火方效，或七壯，或二七壯。兩足大指亦名足鬼眼。

帶濁類論列總方六一人參丸補百五。朱砂安神丸寒一四二。六君子湯補五。妙香散固十五，十六。十全大補湯補二十。秘元煎新固一。菟絲煎新固三。心虛白濁歌補百一。茯菟丸固三八。鎖精丸固二六。八珍湯補十九。歸脾湯補三二。清心蓮子飲寒三二。九龍丸固四二。壽脾煎新熱十六。加味逍遙散補九三。固陰煎新固二。威喜丸固四五。補中益氣湯補三十。保陰煎新寒一。[濟生]固精丸固二九。五苓散和一八二。歸神湯婦一二五。六味地黃湯補百二十。家韭子丸固三四。[直指]固精丸固三十。大分清飲新寒五。萆薢分清飲熱一六五。龍膽瀉肝湯寒六三。四七湯和九七。金鎖思仙丹固十九。腎氣丸補一二一。七福飲新補七。小分清飲新和十。小柴胡湯散十九。苓朮菟絲丸新固五。經驗豬肚丸固四十。

乳病類乳少六二婦人乳汁，乃衝任氣血所化，故下則經，上則為乳。若產後乳遲乳少者，由氣血之不足，而猶或無乳者，其為衝任之虛弱無疑也。治當補化源而兼通利，宜豬蹄湯。若乳將至而未得通暢者，宜湧泉散。

產婦乳汁不來，其原有二：蓋一因氣血不足，故乳汁不來，宜用豬蹄湯，是即虛者補之也。一因肥胖婦人痰氣壅盛，乳滯不來者，宜用漏蘆湯之類，是壅者行之也。

乳出六三產後乳自出，乃陽明胃氣之不固，當分有火無火而治之。無火而泄不止，由氣虛也，宜八珍湯，十全大補湯。若陽明血熱而溢者，宜保陰煎，或四君子湯加梔子。若肝經怒火上衝，乳脹而溢者，宜加減一陰煎。若乳多脹痛而溢者，宜溫帛熨而散之。若未產而乳自出者，以胎元薄弱，滋溉不全而然，謂之乳泣，生子多不育。

吹乳妒乳六四產後吹乳，因兒飲乳，為口氣所吹，致令乳汁不通，壅結腫痛，不急治之，多成癰腫，速服栝蔞散，外以南星末敷之，更以手揉散之。勢甚者，惟連翹金貝煎最妙。

產後妒乳，因無兒飲乳，或兒未能飲，餘乳蓄結作脹，或婦人血氣方盛，乳房作脹，以致腫痛，憎寒發熱，不吮通之，必致成癰，若腫不消，用麥芽二三兩炒熟，水煎服，立消。

一方，用陳皮一兩，甘草一錢，水煎服。

一方，治吹乳，乳癰腫痛，用萱草根擂酒服之，以滓罨患處。

[袖珍方]用豬牙皂角去皮，蜜炙為末，酒服一錢。又詩云：婦人吹奶法如何？皂角燒灰蛤粉和，熱酒一盃調八字，管教時刻笑呵呵。

乳癰乳巖六五腫痛勢甚，熱毒有餘者，宜以連翹金貝煎先治之，甚妙。

立齋法曰：婦人乳癰，屬膽胃二腑熱毒，氣血壅滯，故初起腫痛發於肌表，肉色焮赤，其人表熱發熱，或發寒熱，或憎寒頭痛，煩渴引冷，用人參敗毒散，神效栝蔞散，加味逍遙散治之，腫自消散。若至數日之間，膿成潰竅，稠膿湧出，膿盡自愈。若氣血虛弱，或誤用敗毒，久不收斂，膿清脈大則難治。乳巖屬肝脾二臟鬱怒，氣血虧損，故初起小核結於乳內，肉色如故其人內熱夜熱，五心發熱，肢體倦瘦，月經不調，用加味逍遙散，加味歸脾湯，神效栝蔞散，多自消散。若積久漸大，巉岩色赤出水，內潰深洞為難療，但用前歸脾湯等藥可延歲月，若誤用攻伐，危殆迫矣。大凡乳證，若因恚怒，宜疏肝清熱，焮痛寒熱，宜發表散邪。焮腫痛甚，宜清肝消毒，并隔蒜灸。

不作膿或膿不潰，補氣血為主。不收斂或膿稀，補脾胃為主。膿出反痛，或發寒熱，補氣血為主。或晡熱內熱，補血為主。若飲食少思，或作嘔吐，補胃為主。飲食難化，或作泄瀉，補脾為主。勞碌腫痛，補氣血為主。怒氣腫痛，養肝血為主。兒口所吹，須吮通揉散，成癰治以前法。潮熱暮熱，亦主前藥。大抵男子多由房勞耗傷肝腎，婦人鬱怒虧損肝脾，治者審之。世有孕婦患此，名曰內吹，然其所致之因則一，惟用藥不可犯其胎耳。

乳病論列總方六六豬蹄湯婦八七。漏蘆湯婦九十。四君子湯補一。保陰煎新寒一。加味歸脾湯補三三。神效栝蔞散外一八一。加減一陰煎新補九。連翹金貝煎新因三一。湧泉散婦八八。八珍湯補十九。十全大補湯補二十。歸脾湯補三二。栝蔞散婦九一。加味逍遙散補九三。人參敗毒散散三六。

子嗣類宜麟策總論共十二段六七天地絪縕，萬物化醇，男女搆精，萬物化生，此造化自然之理也，亦無思無為之道也。故有人道即有夫婦，有夫婦即有子嗣，又何有乏嗣之說？然天有不生之時，地有不毛之域，則人不能無乏嗣之流矣。然則生者自生，乏者當乏，而求嗣之說，又何為也？果可求耶？果不可求耶？則其中亦自有說，亦自有法矣。所謂說者，非為不生不毛者而說也，亦非為少壯強盛者而說也。蓋不生不毛者，出於先天之稟賦，非可以人力為也。少壯強盛者，出於妙合之自然，不必識，不必知也。惟是能子弗子者，無後難堪，本非天付，衰老無兒者，精力日去，豈比少年，此所以有挽回之人力，則有說而有法矣。雖法之垂諸古者已不為少，然以余覺之，則若有未盡其妙蘊者焉，因而臚列其法，曰天時，曰地利，曰人事，曰藥食，曰疾病，總五類二十四條，但凡其一，便足敗乃公事矣。賓於晚年得子，率鑒乎此，凡苦於是者，惟察之信之，則祚胤之猷，或非渺小，故命之曰[宜麟]策。

時氣天時一凡交會下種之時，古云宜擇吉日良時，天德月德，及干支旺相，當避丙丁之說，顧以倉猝之頃，亦安得擇而後行，似屬迂遠，不足憑也。然惟天日晴明，光風霽月，時和氣爽，及情思清寧，精神閑裕之況，則隨行隨止，不待擇而人人可辦，於斯得子，非惟少疾，而必且聰慧賢明，胎元稟賦，實基於此。至有不知避忌者，犯天地之晦冥，則受愚蠢迷蒙之氣；犯日月星辰之薄蝕，則受殘缺刑剋之氣；犯雷霆風雨之慘暴，則受狠惡驚狂之氣；犯不陰不陽，倏熱倏寒之變幻，則受奸險詭詐之氣。故氣盈則盈，乘之則多壽，氣縮則縮，犯之則多夭。顧人生六合之內，凡生長壯老已，何非受氣於生成？而知愚賢不肖，又孰非稟質於天地？此感兆元始之大本，苟思造命而贊化育，則當以此為首務。

陰陽天時二乾道成男，坤道成女，此固生成之至道，然亦何以見之，亦何以用之？蓋乾坤不用，用在坎離，坎離之用，陰陽而已。夫離本居陽，何以為女？以陽之中而陰之初也。

坎本居陰，何以為男？以陰之中而陽之初也。蓋中者盛於上，盛者必漸消；初者生於下，生者必漸長。故陽生於坎，從左而漸升，升則為陽而就明；陰生於離，從右而漸降，降則為陰而就晦，此即陰陽之用也，而千變萬化，莫不由之。由之推廣，則凡冬至夏至，一歲之陰陽也；子東午西，一日之陰陽也；有節有中，月令之陰陽也；或明或晦，時氣之陰陽也；節前節後，消長之陰陽也；月光潮汛，盈虛之陰陽也。再以及人，則老夫女妻，陰若勝矣，有顛之倒之之妙；彼強此弱，陽亦在也，有操之縱之之權，顧無往而非陰陽之用也。知之而從陽避陰，則乾道成男，不知而背陽向陰，則坤道成女矣。明眼人其鑒而悟之，筆有難於盡意也。

地利地利一地利關於子嗣，非不重也。有陰宅之宜子孫者，常見螽斯之多，有陽宅之宜子嗣者，惟生氣天乙方為最吉。然吉地吉人，每多不期而會，所謂有德斯有人，有人斯有土，此其所致之由，自非偶然，故曰必先有心地，而後有陰地，信非誣也。第其理深義遂，有非一言可悉，然宗枝攸係，誠有不可不知者。此外如寢室交會之所，亦最當知宜忌，凡神前廟社之側，井灶冢柩之傍，及日月火光照臨，沉陰危陰之地，但覺神魂不安之處，皆不可犯，倘有不謹，則夭枉殘疾，飛災橫禍，及不忠不孝之流，從而出矣，驗如影響，可不慎哉。

基址地利二欲綿瓜瓞，當求基址，蓋種植者必先擇地，砂礫之場，安望稻黍；求子者必先求母，薄福之婦，安望熊羆？倘欲為子嗣之謀，而不先謀基址，計非得也。然而基址之說，隱微叵測，察亦誠難，姑舉其顯而易者十餘條，以見其概云耳。大都婦人之質，貴靜而賤動，貴重而賤輕，貴厚而賤薄，貴蒼而賤嫩。故凡唇短嘴小者不堪，此子處之部位也。耳小輪薄者不堪，此腎氣之外候也。聲細而不振者不堪，此丹田之氣本也。形體薄弱者不堪，此藏蓄之宮城也。飲食纖細者不堪，此倉廩血海之源也。髮焦齒豁者，不堪，肝虧血而腎虧精也。睛露臀削者不堪，藏不藏而後無後也。顏色嬌艷者不堪，與其華者去其實也。肉肥勝骨者不堪，子宮隘而腎氣詘也。嬝娜柔脆，筋不束骨者不堪，肝腎虧而根幹不堅也。

山根唇口多青氣者不堪，陽不勝陰，必多肝脾之滯逆也。脈見緊數弦澀者不堪，必真陰虧弱，經候不調而生氣杳然者也。此外，如虎頭熊項，橫面豎眉，及聲如豺狼之質，必多刑剋不吉，遠之為宜。又若剛狠陰惡，奸險剋薄之氣，尤為種類源流，子孫命脈所係，烏可近之？雖曰堯亦有丹朱，舜亦有瞽瞍，然二氣相合，未必非一優一劣之所致，倘使陰陽有序，種址俱宜，而稼穡有不登者，未之有也。惟一有偏勝，則偏象見矣，是種之不可不擇者有如此，不然，則麟趾之詩，果亦何為而作者耶？余因人艱嗣之苦，復見人有不如無之苦，故願天常生好人，所以并慮及之。

十機人事一陰陽之道，合則聚，不合則離，合則成，不合則敗，天道人事莫不由之，而尤於斯道為最。合與不合，機有十焉，使能得之，權在我矣。

一曰闔闢，乃婦人之動機也。氣靜則闔，氣動則闢，動緣氣至，如長鯨之飲川，如巨觥之無滴。斯時也，吸以自然，莫知其入，故未有闢而不受者，未有受而不孕者。但此機在瞬息之間，若未闢而投，失之太早；闢已而投，失之太遲。當此之際，自別有影響情狀可以默會，不可以言得也，惟有心人能覺之，帶雨施雲，鮮不穀矣。　　二曰遲速，乃男女之合機也。遲宜得遲，速宜見速，但陰陽情質稟有不齊，固者遲，不固者速。遲者嫌速，則猶饑待食，及嚥不能；速者畏遲，則猶醉添杯，欲吐不得，遲速不侔，不相投矣。以遲遇疾，宜出奇由逕，勿逞先聲，以疾遇遲，宜靜以自持，挑而後戰，能反其機，適逢其會矣。　　三曰強弱，乃男女之畏機也。陽強陰弱則畏如蜂蠆，避如戈矛；陽弱陰強，則聞風而靡，望塵而北，強弱相凌，而道同意合者鮮矣。然撫弱有道，必居仁由義，務得其心，克強固難，非聚精會神，安奪其魄？此所以強有不足畏，弱有不足虞者，亦在乎為之者之何如耳。

四曰遠近，乃男女之會機也。或以長材排闥，唐突非堪，或以偷盱跽門，敢窺堂室，欲拒者不能，欲吞者不得，睽隔如斯，其能姤乎？然斂跡在形，致遠在氣，斂跡在一時，養氣非頃刻，使不有教養之夙謀，恐終無剛勁之銳氣，又安能直透重圍，而使鳩居鵲巢也。

五曰盈虛，乃男女之生機也。胃有盈虛飽則盈而饑則虛也。腎有盈虛，蓄則盈而泄則虛也。盛衰由之，成敗亦由之，不知所用，則得其？而失其常耳。

六曰勞逸，乃男女之氣機也。勞者氣散而怯，逸者氣聚而堅，既可為破敵之兵機，亦可為種植之農具，動得其宜，勝者多矣。

七曰懷抱，乃男女之情懷也。情投則合，情悖則離。喜樂從陽，故多陽者多喜，鬱怒從陰，故多陰者多怒。多陽者多生氣，多陰者多殺氣。生殺之氣，即孕育賢愚之機也，莫知所從，又胡為而然乎。

八曰暗產，乃男子之失機也。勿謂我強，何虞子嗣；勿謂年壯，縱亦何妨，不知過者失佳期，強者無酸味，而且隨得隨失，猶所莫知，自一而再，自再而三，則亦如斯而已矣。前有小產論，所當并察之。

九曰童稚，乃女子之時機也。方苞方萼，生氣未舒，甫童甫笄，天癸未裕，曾見有未實之粒可為種否？未足之蠶可為繭否？強費心力而年衰者能待乎？其亦不知機也矣。

十曰二火，乃男女之陽機也。夫君火在心，心其君主也；相火在腎，腎其根本也。然二火相因，無聲不應，故心宜靜，不靜則火由欲動，而自心挑腎。先心後腎者，以陽爍陰，出乎勉強，勉強則氣從乎降，而丹田失守，已失元陽之本色。腎宜足，腎足則陽從地起，而由腎及心。先腎後心者，以水濟火，本乎自然，自然則氣主乎升，而百脈齊到，斯誠化育之真機。然伶薄之夫每從勉強，故多犯虛勞，詎云子嗣？朴厚之子，常由自然，故品物咸亨，奚慮後人？知機君子，其務陽道之真機乎。

畜妾人事二無故置妾，大非美事，凡諸反目敗亂多有由之，可已則已，是亦齊家之一要務也。其若年邁妻衰，無後為大，則勢有不得不置者。然置之易而畜之難，使畜不有法，則有畜之名，無畜之實，亦仍與不畜等耳。而畜之之法，有情況焉，有寢室焉。以情況言之，則主母見妾，大都非出樂從，所以或多嗔怒，或多罵詈，或因事責其起居，或假借加以聲色，是皆常情之所必至者。而不知產育由於血氣，血氣由於情懷，情懷不暢，則衝任不充，衝任不充，則胎孕不受，雖云置妾，果何益與？

凡畜妾之不可過嚴者以此。再以寢室言之，則宜靜宜遠，宜少近耳目者為妙。蓋私構之頃，銳宜男子，受宜女人，其銳其受，皆由乎氣。當此時也，專則氣聚而直前，怯則氣餒而不攝，此受與不受之機也。然勇怯之由，其權在心，蓋心之所至，氣必至焉，心有疑懼，心不至矣。心有不至，氣亦不至矣。倘臨期驚有所聞，則氣在耳而不及器矣。疑有所見，則氣在目而不及器矣。或忿或畏，則氣結在心而不至器矣。氣有不至，則如石投水，而水則無知也。且如兩陣交鋒，最嫌奸細之偵伺，一心無二，何堪讒間以相離。閨思兵機，本無二致，凡妾室之不可不靜而遠者以此。雖然，此不過為錦囊無奈者設，倘有高明腎淑，因吾言而三省，惟宗祧之是慮，不惟不妒，而且相憐，則愈近愈慰，而遠之之說，豈近人情？又若有恭謹良人，小心奉治，則求容已幸，又安敢有遠而敬之之念。其然其然，吾未如之何也已。

藥食藥食一

1。種子之方，本無定軌，因人而藥，各有所宜。故凡寒者宜溫，熱者宜涼，滑者宜澀，虛者宜補，去其所偏，則陰陽和而生化著矣。今人不知此理，而但知傳方，豈宜於彼者亦宜於此耶？且或見一人偶中，而不論宜否，而遍傳其神，競相製服，又豈知張三之帽，非李四所可戴也。今錄十方於後，擇宜用之，庶獲濟矣。

2。婦人血氣俱虛，經脈不調，不受孕者，惟毓麟珠隨宜加減用之為最妙。其次，則八珍益母丸亦佳。若臟寒氣滯之甚者，用續嗣降生丹亦妙。

3。男子臟氣平和而惟精血不足者，宜還少丹，全鹿丸，無比山藥丸。若右腎陽氣不足者，宜右歸丸，或毓麟珠俱妙。若陽痿精衰，虛寒年邁艱嗣者，必宜贊育丹。若陽盛陰虛，左腎精氣不足者，宜左歸丸，或延年益嗣丹。若火盛水虧，多內熱者，宜大補陰丸。此外，如河車種玉丸，烏雞丸，黑鍚丹之類，皆可酌用。

用藥法藥食二凡男女胎孕所由，總在血氣，若血氣和平，壯盛者無不孕育，亦育無不長。其有不能孕者，無非氣血薄弱，育而不長者，無非根本不固。即如諸病相加，無非傷損血氣，如果邪逆未除，但當以煎劑略為撥正，撥正之後，則必以調服氣血為主，斯為萬全之策。所以凡用種子丸散，切不可雜以散風消導，及敗血苦寒峻利等藥。蓋凡宜久服而加以此類，則久而增氣，未有不反傷氣血，而難於孕者也。再若香附一物，自王好古曰：乃婦人之仙藥，多服亦能走氣。

而後世不言走氣，但相傳曰：香附為婦人之要藥。由是但治婦人，則不論虛實，無弗用之。不知香附氣香味辛性燥，惟開鬱散氣，行血導滯，乃其所長，若氣虛用之，大能泄氣，血虛用之，大能耗血，如古方之女金丹，及四製香附丸之類，惟氣實血滯者用之為宜。凡今婦人十有九虛，顧可以要藥二字而一概用之乎？用之不當，則漸耗漸弱，而胎元之氣必反將杳然矣。

飲食藥食三凡飲食之類，則人之臟氣各有所宜，似不必過為拘執，惟酒多者為不宜。蓋胎種先天之氣，極宜清楚，極宜充實，而酒性淫熱，非惟亂性，亦且亂精。精為酒亂，則濕熱其半，真精其半耳。精不充實則胎元不固，精多濕熱，則他日痘疹，驚風，脾敗之類，率已受造於此矣。故凡欲擇期布種者，必宜先有所慎，與其多飲，不如少飲，與其少飲，猶不如不飲，此亦胎元之一大機也。欲為子嗣之計者，其毋以此為後著。

男病疾病一疾病之關於胎孕者，男子則在精，女人則在血，無非不足而然。凡男子之不足，則有精滑，精清，精冷者，及臨事不堅，或流而不射者，或夢遺頻數，或便濁淋澀者。或好色以致陰虛，陰虛則腰腎痛憊；或好男風以致陽極，陽極則亢而亡陰；或過於強固，強固則勝敗不洽；或素患陰疝，陰疝則肝腎乖離。此外，則或以陽衰，陽衰則多寒，或以陰虛，陰虛則多熱，若此者，是皆男子之病，不得盡諉之婦人也。倘知其由而宜治則治之，宜反則反之，必先其在我而後及婦人，則事無不濟矣。

女病疾病二婦人所重在血，血能構精，胎孕乃成。欲察其病，惟於經候見之。欲治其病，惟於陰分調之。蓋經即血也，血即陰也，陰以應月，故月月如期，此其常也。及其為病，則有或先或後者，有一月兩至者，有兩月一至者，有枯絕不通者，有頻來不止者，有先痛而後行者，有先行而後痛者，有淡色，黑色，紫色者，有瘀而為條為片者，有精血不充而化作白帶，白濁者，有子宮虛冷而陽氣不能生化者，有血中伏熱而陰氣不能凝成者，有血癥氣痞，子臟不收，月水不通者，凡此皆真陰之病也。

真陰既病，則陰血不足者不能育胎，陰氣不足者不能攝胎。凡此攝育之權，總在命門，正以命門為衝任之血海，而胎以血為主，血不自生，而又以氣為主，是皆真陰之謂也。所以凡補命門，則或氣或血，皆可謂之補陰，而補陰之法，即培根固本之道也。凡自壯至老，乃人人之所不可缺者，而矧以先天後天之肇基，又將舍是而何求乎？是以調經種子之法，亦惟以填補命門，顧惜陽氣為之主。然精血之都在命門，而精血之源又在二陽心脾之間。蓋心主血，養心則血生，脾胃主飲食，健脾胃則氣布，二者胥和，則氣暢血行，此情志飲食又當先經脈而為之計者，亦無非補陰之源也。使不知本末先後，而妄為之治，則又烏足以言調經種子之法。以上宜麟策終。

盈虛吟六八誰識雌雄在坎離，玄關消息有真機。坎虛離實云非是，坎實離虛亦是非。天以至剛方得體，地緣無日乃成泥。三生同有金丹在，試問仙翁知不知？

辨古六九種子之法，古人言之不少，而余謂其若未盡善者，蓋亦有疑而云然，謹并列而辨之，亦以備達者之裁正。

[廣嗣訣]云：三十時辰兩日半，二十八九君須算，落紅滿地是佳期，金水過時徒霍亂，霍亂之時枉費功，樹頭樹底覓殘紅，但解開花能結子，何愁丹桂不成叢。按：此言婦人經期方止，其時子宮正開，便是布種之時，過此佳期，則子宮閉而不受胎矣，然有十日半月及二十日之後受胎者，又何為其然也。又一哲婦曰：若依此說，則凡有不端者，但於後半月為之，自可無他慮矣。善哉言也，此言果可信否？

[道藏經]曰：婦人月信止後一日，三日，五日合者，乾道成男，二日，四日，六日合者，坤道成女。按：此以單數屬陽故成男，偶數屬陰故成女，果若然，則誰不知之，得子何難也？總未必然。

[褚氏遺書]云：男女之合，二情交暢，若陰血先至，陽精後衝，血開裹精，精入為骨而男形成矣；陽精先至，陰血後參，精開裹血，血入為本而女形成矣。按此一說，余初見之，甚若有味有理，及久察之，則大有不然。蓋相合之頃，豈堪動血，惟既結之後，則精以肇基，血以滋育而胎漸成也。即或以血字改為精字，曰陰精先至，似無不可。然常見初笄女子，有一合而即孕者，彼於此時，畏避無暇，何云精泄？但其情動則氣至，氣至則陰闢，陰闢則吸受，吸受則無不成孕，此自然之正理也。若褚氏之說，似穿鑿矣。

東垣曰：經水斷後一二日，血海始淨，精勝其血，感者成男，四五日後，血脈已旺，精不勝血，感者成女。按：此說亦非確論，今見多生女者，每加功於月經初淨而必不免於女者，豈亦其血勝而然乎。

丹溪曰：陰陽交構胎孕乃凝，所藏之處，名曰子宮，一系在下，上有兩岐，中分為二，形如合缽，一達於左，一達於右。精勝其血，則陽為之主，受氣於左子宮而男形成；精不勝血，則陰為之主，受氣於右子宮而女形成。按：此乃與[聖濟經]左動成男，右動成女之說同。第以子粒驗之，無不皆有兩瓣，故在男子亦有二丸，而子宮之義諒亦如此，信非謬也。惟左受成男，右受成女之說，則成非事後莫測其然。即復有左射右射之法，第恐陰中闔闢，自有其機，即欲左未必左，欲右未必右，而陰陽相勝之理，則在天時人事之間，似仍別有一道，雖知此說，終無益也。

述古七十[褚氏遺書]曰：建平孝王妃姬皆麗無子，擇民家未笄女子入御，又無子，問曰：求男有道乎？澄對曰：合男女必當其年，男雖十六而精通，必三十而娶；女雖十四而天癸至，必二十而嫁，皆欲陰陽完實，然後交而孕，孕而育，育而子堅壯強壽。今未笄之女，天癸始至，已近男色，陰氣早洩，未完而傷，未實而動，是以交而不孕，孕而不育，而子脆不壽，此王之所以無子也。然婦人有所產皆女者，有所產皆男者，大王誠能訪求多男婦人至宮府，有男之道也。王曰：善。未再期生六男。夫老陽遇少陰，老陰遇少陽，亦有子之道也。

子嗣類論列總方七一毓麟珠新因十四。右歸丸新補五。還少丹補一三五。無比山藥丸補一三六。大補陰丸寒一五七。續嗣降生丹婦一三六。四製香附丸婦一三二。烏雞丸四方婦一三九後。左歸丸新補四。贊育丹新因又十四。全鹿丸補一二七。延年益嗣丹婦一三五。八珍益母丸婦一三八。女金丹婦一三三。河車種玉丸婦一三七。黑鍚丹熱一八九。

癥瘕類論證七二癥瘕之病，即積聚之別名，[內經]止有積聚疝瘕，並無癥字之名，此後世之所增設者。蓋癥者徵也，瘕者假也，徵者成形而堅硬不移者是也，假者無形而可聚可散者是也。成形者，或由血結，謂之血癥，或由食結，謂之食癥。無形者惟在氣分，氣滯則聚而見形，氣行則散而無跡，此癥瘕之辨也。然又有痛者，有不痛者。痛者聯於氣血，所以有知，氣血行則愈，故痛者易治；不痛者不通氣血，另結窠囊，藥食難及，故不痛者難治，此又治之有辨也。其他如肺之積曰息奔，心之積曰伏梁，脾之積曰痞氣，肝之積曰肥氣，腎之積曰奔豚，以至後世有曰？癖，曰痞塊之屬，亦不過以形見之處有不同，故名亦因之而異耳。總之非在氣分，則在血分，知斯二者，則癥瘕二字已盡之矣。但血癥氣瘕，各有虛實，而宜攻宜補，當審之真而用之確也。諸

經義另詳積聚門，所當參閱。

骨空論曰：任脈為病，男子內結七疝，女子帶下瘕聚。張子和曰：遺溺閉癃，陰痿脬痺，精滑白淫，皆男子之疝也。若血涸，月事不行，行後小腹有塊，或時動移，前陰突出，後陰痔核，皆女子之疝也。但女子不謂之疝而謂之瘕。

血癥七三瘀血留滯作癥，惟婦人有之。其證則或由經期，或由產後，凡內傷生冷，或外受風寒，或恚怒傷肝，氣逆而血留，或憂思傷脾，氣虛而血滯，或積勞積弱，氣弱而不行，總由血動之時，餘血未淨，而一有所逆，則留滯日積而漸以成癥矣。然血必由氣，氣行則血行，故凡欲治血，則或攻或補，皆當以調氣為先。羅謙甫曰：養正邪自除，必先調養，使營衛充實，若不消散，方可議下。但除之不以漸，則必有顛覆之害，若不守禁忌，縱嗜慾，其有不喪身者鮮矣。

血瘀作痛，或成形不散，在臍腹之下，若暫見停蓄而根盤未固者，只宜五物煎，或決津煎加減主之，則血無不去，痛無不止，足稱神劑。

婦人形氣病氣俱實，或腹脹，或痛甚，而新有所逆，但欲行滯止痛者，宜通瘀煎，失笑散，玄胡當歸散，加減四物湯之類，疏之導之，氣通滯去，痛必自愈。若稍久且堅而欲消之磨之，宜三稜煎，萬病丸之類主之。

形氣強壯而瘀血不行，或大病結閉，或腹脹痛甚，有非下不可者，宜[良方]桃仁承氣湯下之最捷，或用奪命丹，桃仁煎，川山甲散，赤金豆之類皆可。然下須詳慎，非有大實不得已之證，不宜妄用。

養正之法，當察陰陽上下，病之久新，及邪正強弱之勢。其有停瘀雖甚而元氣困弱者，不可攻。病久而弱，積難搖動者，不可攻。凡此之類，皆當專固根本，以俟其漸磨漸愈，乃為良策。如鬱結傷脾者，宜用歸脾湯，逍遙飲，壽脾煎。脾胃虛寒者，宜溫胃飲，養中煎，六君子湯。肝腎虛寒者，宜大營煎，煖肝煎，理陰煎，或[良方]交加散亦可。脾腎虛寒，大便泄瀉或不實者，宜胃關煎，理陰煎。病久脾腎氣滯而小腹痛脹者，宜八味地黃丸。肝火不清，血熱而滯者，宜加味逍遙散。以上諸證，凡虛中帶滯者，不妨於前藥中各加行氣導滯之品，此在用者之圓活也。

婦人久癥宿痞，脾腎必虧，邪正相搏，牢固不動，氣聯子臟則不孕，氣聯衝任則月水不通。內治之法宜如前，外以阿魏膏貼之，仍用熨痞方，或用琥珀膏亦可。然必須切慎七情及六淫，飲食起居，而不時隨證調理，庶乎可愈。

食癥七四凡飲食留聚而為癥痞者，或以生冷，或以風寒，或以忿怒氣逆，或以勞倦饑餒，而飲食疊進不用消化，則積而成癥矣。然胃氣強者必不致留聚飲食，而飲食之不能化者，必由脾腎氣弱而然。所以治此者，宜酌虛實而為攻補，庶乎得效也。諸治法詳積聚門，宜參而用之。

立齋曰：前證若形氣虛弱，須先調補脾胃為主，而佐以消導。若形氣充實，當先疏導為主，而佐以補脾胃。若氣壅血滯而不行者，宜用烏藥散，散而行之。若脾氣虛而血不行者，宜用四君，芎，歸，補而行之。若脾氣鬱而血不行者，宜用歸脾湯，解而行之。若肝腎血燥而不行者，宜用加味逍遙散，清而行之。大抵食積痞塊之證，皆以邪氣盛則實，真氣奪則虛，但當養正辟邪，而積自除矣。雖曰堅者削之，客者除之，若胃氣未虛，或可少用，若病久虛乏者，不宜輕用。

氣瘕七五瘕者，假也。所謂假者，謂其形雖若癥，而原無根窠，非若癥痞之堅頑有形者也。蓋有形者，或因血積，或因食積，積有定形，所不可移易者也。無形者，病氣在氣分，氣逆則甚，氣散則緩，聚散無根者也。惟其無根，故能大能小，或左或右。或近？肋而如臂如指，則謂之？癖；或下臍腹而為脹為急，則謂之疝瘕。[難經]曰：病有積聚，何以別之？然，積者陰氣也，陰沉而伏。聚者陽氣也，陽浮而動。故積者五臟之所生，聚者六腑之所成也。然則癥由於積，積在陰分而有淵藪，故攻之非易；瘕由於聚，聚在陽分而猶烏合，故散之非難，此癥瘕之辨有如此。惟散之之法，最有因通因塞之妙用，而人多莫之知也。

凡病在氣分，而無停蓄形積者，皆不可下。蓋凡用下者，可除有形，而不可以除無形。若氣因形滯者，去其積則氣亦順，自無不可。若全在無形氣分，即下亦不去，而適足以敗正氣也，宜切識之。

散氣之法，止在行氣，蓋氣行則散也。但行氣之法，大有權宜，如氣實則壅滯，宜破而行之；氣閉則留蓄，宜利而行之；氣熱則乾涸，宜寒而行之；氣寒則凝結，宜溫而行之，此散氣治瘕之大法也。然瘕聚之證，使果氣強力健，則流行不息，又何瘕聚之有？惟正氣不行，而後邪氣得聚，經曰：邪之所湊，其氣必虛。故凡為此病，必氣虛者多，虛不知補，則正氣不行，正氣不行，則邪氣不散，安望其有瘳乎？但實者有據，故顯而易見，虛每似實，故隱而難知，此所以當辨其真也。

破氣行氣之劑，凡氣實氣壅之甚而為脹為痛者，宜排氣飲，木香順氣散，木香調氣散，四磨湯，諸七氣湯之類主之。若血中之氣滯而為瘀為痛者，宜失笑散，通瘀煎，調經飲，甚者[良方]奪命丹。疝瘕氣聚者，荔香散，甚者天台烏藥散。氣結膀胱，小水不利者，小分清飲，四苓散，五苓散。氣結大腸，乾秘不行者，搜風順氣丸，麻仁丸。水虧血虛而秘滯者，濟川煎。肝氣逆而為聚者，解肝煎，兼火者，化肝煎。氣聚兼熱，火鬱不行者，抽薪飲，大分清飲，寒滯不行，氣結脹聚者，抑扶煎，和胃飲，丁香茯苓湯。三焦壅滯，氣道不清而中滿腫脹者，廓清飲。痰飲水氣停蓄胸？，而為吞酸嘔逆者，苓朮二陳煎，六安煎，和胃飲，括痰丸之類主之。以上諸法，惟氣實瘕聚者宜之，凡元氣不足者，皆不可用。

補氣以行氣之劑，如聖愈湯，參歸湯，七福飲，皆能調心氣之虛滯。五味異功散，參朮湯，能理心脾之氣虛不行。獨參湯，參附湯，能助肺以行五臟之治節。若脾胃氣虛而滯者，惟六君子湯，歸脾湯為宜。脾胃虛寒而滯者，必溫胃飲，理中湯，五君子煎最佳。若虛在脾腎陰分，氣有不行而或為痰飲，或為脹滿，或為嘔吐腹痛等證，非理陰煎不可。若虛在血中之氣而為滯為痛，微則四物湯，甚則五物煎，決津煎，大營煎方可。若肝腎寒滯，小腹氣逆而痛者，必煖肝煎以溫之。

若脾腎氣虛，門戶不要而為滯為痛者，必胃關煎以固之。若元氣下陷，滯而不升者，宜補中益氣湯，舉元煎以舉之。若元氣大虛，氣化不行而滯者，必五福飲，十全大補湯，大補元煎，或六味回陽飲以培補之。以上皆補氣行氣之法也，亦不過為之筌蹄云耳，而此中之用，誠有未可言以悉者。然常人之情，猶為氣之滯者，惟破之散之為宜，而反云補之，必不然也。不知客之強者，以主之弱，邪之勝者，惟正之虛。凡今人之病虛者最多，而用補者最少，治與病違，而欲以藥濟人，蓋亦罕矣。

即余以多虛少實，諄諄為言，而人亦未信，姑以人事喻之，其或可曉然乎。夫人之虛實，亦猶人之貧富，氣實者若富翁，氣虛者若貧士，今人於千百中，而富者其幾？舍富之外，盡貧人矣，其多其少，即此類也。又有華其貌而罊其室者，人多難測，亦此類也。但貧人之情，可益不可損，增一分猶然未足，削一分其窘何堪？使以潛消暗剝之術，而加之貧寒窘乏之士，陰移人祚而人不之覺，亦甚堪憐矣。此道以仁為術，其可不以此為心乎？嗟乎！人生以氣為主，得氣則生，失氣則死。夫知者人之命，不知者知人之病，若強不知以為知，而徒資便給，以人命為嘗試者，則其概可知矣。

癥瘕類論列總方七六四君子湯補一。六君子湯補五。五物煎新因三。五福飲新補六。十全大補湯補二十。大補元煎新補一。參朮湯補四十。六味回陽飲新熱二。獨參湯補三五。舉元煎新補十七。八味地黃丸補一二一。逍遙飲新因一。歸脾湯補三二。苓朮二陳煎新和四。胃關煎新熱九。理中湯熱一。天台烏藥散和三二九。和胃飲新和五。五君子煎新熱六。四物湯補八。五味異功散補四。七福飲新補七。聖愈湯補九十。補中益氣湯補三十。參歸湯補三八。參附湯補三七。六味地黃丸補百二十。大營煎新補十四。壽脾煎新熱十六。加味逍遙散補九三。養中煎新熱四。溫胃飲新熱五。丁香茯苓湯熱六三。理陰煎新熱三。煖肝煎新熱十五。木香調氣散和四四。解肝煎新和十一。木香順氣散和四三。

抑扶煎新熱十一。烏藥散和七四。桃仁承氣湯攻四。廓清飲新和十三。抽薪飲新寒三。小分清飲新和十。調經飲新因四。決津煎新因二。加減四物湯婦百十二。五苓散和一八二。三棱丸攻三七，六十。四苓散和一八七。括痰丸新和十九。桃仁煎攻三九。麻仁丸攻九二。熨痞方攻八八。阿魏膏外三一二。化肝煎新寒十。排氣飲新和六。搜風順氣丸和三四三。六安煎新和二。四磨湯和五二。大分清飲新和五。濟川煎新補二一。七氣湯和四七。[良方]交加散婦百。通瘀煎新因五。失笑散婦百四。玄胡當歸散婦九八。荔香散新因二八。奪命丹婦六五。穿山甲散攻四十。赤金豆新攻二。萬病丸婦一四三。琥珀膏外三一七。

陰挺七七婦人陰中突出如菌如芝，或挺出數寸，謂之陰挺。此或因胞絡傷損，或因分娩過勞，或因鬱熱下墜，或因氣虛下脫，大都此證當以升補元氣，固澀真陰為主。如陰虛滑脫者，宜固陰煎，秘元煎。氣虛陷下者，補中益氣湯，十全大補湯。因分娩過勞氣陷者，壽脾煎，歸脾湯。鬱熱下墜者，龍膽瀉肝湯，加味逍遙散。

水楊湯，治婦人陰中生物癢痛，牽引腰腹，多由房事太過，或因淫慾不遂，或因非理所為，以致陰戶有傷，名曰陰挺。金毛狗脊，五倍子，枯礬，魚腥草，水楊根，黃連各一兩。右為末，分四劑，用有嘴瓦罐煎湯，外預以竹筒去節，接罐嘴，引熱氣薰入陰中，或透挺上。俟湯溫，仍用洗沃之。仍服治挺諸藥。

陰腫七八婦人陰腫，大都即陰挺之類。然挺者多虛，腫者多熱。如氣陷而熱者，升而清之，宜清化飲，如柴胡，防風之屬。氣閉而熱者，利而清之，宜大分清飲，徒薪飲。肝腎陰虛而熱者，加味逍遙散。氣虛氣陷而腫者，補中益氣湯。因產傷陰戶而腫者，不必治腫，但調氣血，氣侐和而腫自退。或由損傷氣滯，無關元氣而腫者，但以百草湯薰洗之為妙。

一方：治陰中腫痛。用枳殼半斤，切，炒，乘熱以帛裹熨之，以消其外；仍用少許乘熱裹納陰中，冷即易之，不三次愈。

一方：用小麥，朴硝，白礬，五倍子，？白煎湯浸洗。

甘菊湯：治陰戶腫。用甘菊苗葉不拘多少，搗爛，以百沸湯淋汁薰浸洗之。

陰瘡七九婦人陰中生瘡，多由濕熱下注，或七情鬱火，或縱情敷藥，中於熱毒。其外證則或有陰中挺出如蛇頭者，謂之陰挺，如菌者，謂之陰菌，或如雞冠，或生蟲濕癢，或內潰腫爛疼痛，常流毒水。其內證則或為體倦內熱，經候不調，或為飲食不甘，晡熱發熱，或為小腹痞脹，腰？不利，或為小水淋瀝，赤白帶下。凡治此之法，若腫痛內外俱潰者，宜芍藥蒺藜煎為最佳，或四物湯加梔子，丹皮，膽草，荊芥，或用加味逍遙散。若濕癢者，宜芍藥蒺藜煎，或歸脾湯加柴，梔，丹皮。淋澀者，宜龍膽瀉肝湯加白朮，丹皮。淋澀而火盛痛脹者，宜大分清飲，或抽薪飲。腫而墜毒者，補中益氣湯加山梔，丹皮。可洗者用百草煎。可敷者宜螵蛸散，完瘡散。

蛇蛻散：治婦人陰瘡。先以荊芥，蛇床子湯薰洗，挹乾敷藥。蛇蛻一條，燒存性，枯礬，黃丹，扁蓄，蒿本各一兩，硫黃，荊芥穗，蛇床子各五錢。右為細末，香油調搽，濕則乾摻。

陰癢八十婦人陰癢者，必有陰蟲，微則癢，甚則痛，或為膿水淋瀝，多由濕熱所化，名曰？。內宜清肝火，以龍膽瀉肝湯，及加味逍遙散主之。外宜桃仁研膏，和雄黃末，或同雞肝納陰中，以制其蟲。然無如銀硃煙搽雞肝以納之，尤妙。

椒茱湯：治婦人陰癢不可忍，惟以熱湯泡洗，有不能住手者。花椒，吳茱萸，蛇床子各一兩，藜蘆半兩，陳茶一撮，炒鹽二兩，以水五升煎湯，乘熱薰洗。

杏仁膏：治婦人陰癢不可忍。杏仁燒存性，麝香少許。右為末，用舊帛裹之，縳定火上炙熱，納陰中。

椿根皮湯：治陰癢突出。臭椿皮，荊芥穗，藿香等分。右剉，煎湯薰洗，即癢止而入。

一方：治疳蟲下蝕下部。用蒲黃，水銀研勻傳入，外以鶴虱草煎湯薰洗。

炙肝散：治婦人陰癢蟲蝕。用牛肝或豬肝，切三寸長，大如錢，炙熟納陰中，引蟲出盡即愈。

一方：治陰中蟲癢。搗桃葉，綿裹納陰中，日易三四次。

一方：治陰癢。用蛇床子一兩，白礬五錢，煎湯淋洗。

陰冷八一婦人陰冷，有寒證，有熱證。寒由陽虛，真寒證也。熱由濕熱，假寒證也。假寒者必有熱證，如小便澀數黃赤，大便燥結，煩渴之類是也。真寒者，小便清利，陽虛畏寒者是也。真寒者宜補其陽，如理陰煎，十補丸，加減續嗣降生丹。假寒者當清其火，宜龍膽瀉肝湯，加味逍遙散。肝腎虛寒者，宜煖肝煎，鎮陰煎，大營煎。脾胃虛寒者，宜理中湯，理陰煎，壽脾煎之類主之。

交接出血而痛八二凡婦人交接即出血者，多由陰氣薄弱，腎元不固，或陰分有火而然。若脾虛氣陷不能攝血者，宜補中益氣湯，或補陰益氣煎。若脾腎虛弱陰氣不固者，宜壽脾煎，歸脾湯。若肝腎陰虛不守者，宜固陰煎。若陰火動血者，宜保陰煎。

前陰類論列總方八三固陰煎新固二。補中益氣湯補三十。理中湯熱一。歸脾湯補三二。加味逍遙散補九三。秘元煎新固一。清化飲新因十三。芍藥蒺藜煎新因三五。煖肝煎新熱十五。十補丸熱一七三。大分清飲新寒五。螵蛸散新因三八。抽薪飲新寒三。保陰煎新寒一。理陰煎新熱三。補陰益氣煎新補十六。壽脾煎新熱十六。四物湯補八。續嗣降生丹婦一三六。大營煎新補十四。鎮陰煎新熱十三。龍膽瀉肝湯寒六二。徒薪飲新寒四。百草煎新因三七。銀硃煙新因五三。完瘡散新因五九。

景岳全書卷之三十九終

## 卷之四十謨集小兒則上

總論一小兒之病，古人謂之啞科，以其言語不能通，病情不易測。故曰：寧治十男子，莫治一婦人；寧治十婦人，莫治一小兒。此甚言小兒之難也。然以余較之，則三者之中，又為小兒為最易。可以見之？蓋小兒之病，非外感風寒，則內傷飲食，以至驚風吐瀉，及寒熱疳癇之類，不過數種，且其臟氣清靈，隨撥隨應，但能確得其本而撮取之，則一藥可愈，非若男婦損傷，積痼癡頑者之比，余故謂其易也。第人謂其難，謂其難辨也；余謂其易，謂其易治也，設或辨之不真，則誠然難矣。

然辨之之法，亦不過辨其表裏，寒熱，虛實，六者洞然，又何難治之有？故凡外感者，必有表證而無裏證，如發熱，頭痛，拘急，無汗，或因風搐搦之類是也；內傷者，止有裏證而無表證，如吐瀉，腹痛，脹滿，驚疳，積聚之類是也；熱者必有熱證，如熱渴，躁煩，秘結，癰瘍之類是也；寒者必有寒證，如清冷吐瀉，無熱無煩，惡心喜熱者是也，凡此四者，即表裏寒熱之證，極易辨也。然於四者之中，尤惟虛實二字最為緊要，蓋有形色之虛實，有聲音之虛實，有脈息之虛實，如體質強盛與柔弱者有異也，形色紅赤與青白者有異也，聲音雄壯與短怯者有異也，脈息滑實與虛細者有異也，故必內察其脈候，外觀其形氣，中審其病情，參此數者而精察之，又何虛實之難辨哉。

必其果有實邪，果有火證，則不得不為治標，然治標之法，宜精簡輕銳，適當其可，及病則已，毫毋犯其正氣，斯為高手。但見虛象，便不可妄行攻擊，任意消耗。若見之不真，不可謂姑去其邪，諒亦無害，不知小兒以柔嫩之體，氣血未堅，臟腑甚脆，略受傷殘，萎謝極易，一劑之謬尚不能堪，而況其甚乎。矧以方生之氣，不思培植而但知剝削，近則為目下之害，遠則遺終身之羸，良可嘆也。凡此者，實求本之道，誠幼科最要之肯綮，雖言之若無奇異，而何知者之茫然也。故余於篇端，首以為言，然非有察察之見者，固不足以語此，此其所以不易也。

陰陽應象大論曰：善診者，察色按脈，先別陰陽。審清濁而知部分，視喘息，聽聲音而知所苦，觀權衡規矩而知病所主。按此論雖通言診法之要，然尤於小兒為最切也。

初誕法二小兒初生，飲食未開，胃氣未動，是誠清虛之腑，此時開口調燮，極須得宜。保嬰諸書皆云分娩之時，口含血塊，啼聲一出，隨即嚥下，而毒伏於命門，因致他日發為驚風，發熱，痘疹等證。此說固似有理，然嬰兒通體無非血氣所結，而此亦血氣之餘，何以毒遽如是？即使嚥之，亦必從便而出，何以獨留為害？無足憑也。惟是形體初成，固當為之清除。其法於未啼時，用軟帛裹指，挖去口中之血，乃用後法，并拭去口中穢惡，此清臟腑。此亦初誕之要法，不可無也。

開口法：凡小兒初誕，宜以甘草細切少許，用沸湯泡汁，以淡為妙，不宜太甜，乃用軟帛蘸汁，遍拭口中，去其穢濁。隨用胡桃肉去皮嚼極爛，以稀絹或薄紗包如小棗，內兒口中，使吮其汁，非獨和中，且能養臟，最佳法也。若母氣素寒，小兒清弱者，只以淡薑湯拭口，最能去胃寒，通神明，并可免吐瀉之患。此法最妙，人所未知也。拭後仍用核桃法如前。一法以牛黃半分，同硃砂研勻，蜜調如前，與吮為佳，極能辟痰邪，去穢惡，除熱安神。然必母氣多熱，小兒肥盛者可用，清弱者不宜用。

一，古法拭口多有用黃連者，不知黃連大寒大苦，而小兒以胃氣為主，安得初生即可以苦劣之氣相犯，致損胃氣，則他日變嘔變瀉，由此而起矣，大非所宜。一，古法多用硃砂開口者，按陳文中曰：小兒初生，便服硃砂，輕粉，白蜜，黃連，本欲下胎毒，不知此皆傷脾敗陽之藥，輕粉下痰損心，硃下涎損神，兒實者服之軟弱，弱者服之易傷，反致變生諸病，是固不可不察也。

護養法三出《保嬰撮要》巢氏曰：小兒初生，肌膚未實，宜用舊絮護其背，不可太暖，更宜數見風日，則血氣剛強，肌肉緻密，若藏於重幃密室，或厚衣過暖，則筋骨軟脆，不任風寒，多易致病。衣服當隨寒熱加減，但令背暖為佳，亦勿令出汗，恐表虛風邪易傷。乳哺亦不宜過飽，陳氏所謂忍三分寒，吃七分飽，頻揉肚，少洗澡，要肚暖頭涼心胸涼，皆至論也。又須令乳母預慎六淫七情，厚味炙？，則乳汁清寧，兒不致疾。否則陰陽偏勝，血氣沸騰，乳汁敗壞，必生諸病。若屢用藥餌，則臟腑陰損，多變敗證，可不慎歟。大抵保嬰之法，未病則調和乳母，既病則審治嬰兒，亦必兼治其母為善。

小兒飲食有任意偏好者，無不致病，所謂爽口味多終作疾也，極宜慎之。嘗見王隱君曰：余幼時酷嗜甘飴，忽一日見飴中有蚯蚓伸頭而出，自此不敢食飴，至長始知長上為之。此可為節戒之妙法。

初生兒看病法四

初生兒以手捻其頭，摸其頤頷，不作聲者為無病。總有病，以手指探其口，雖發聲而從容咂指者其病輕，若即發聲不咂指而色或青紅兼紫者，此落地受寒之甚也，其病重，須急辨其形色虛實而治之。若牙關緊閉不納乳，或硬而不軟，其病極重也，此驚邪入足太陽經及足陽明經而然，須急治之，庶可平復。

初生兒肥胖色嫩日覺好看者，此其根本不堅，甚非佳兆，且亦最易感邪。凡邪入腑者，近在第二三日見之，其證吐乳，夜啼發哭，腹鳴，皆胎驚之證，然猶淺而易治。若邪之入臟者，遠在六七日見之，此臍風，噤風，撮口風之候，其病深而難醫。若大聲口噤，舌大痰壅者不治，蓋五六日間病傳心肺脾三經也。此風氣甚盛而無所洩，故形見於喉口牙關聲音也。其面額青紫黑色者不治，爪甲青黑者不治，臍青黑者亦不治。凡父母肥者不可生肥兒，父母瘦者亦不可生肥兒。生而肥胖，必當以藥斂之，使其肥肉堅實，面轉微黃之色則吉，不然則凶。生兒怯弱，必須以藥扶助之。若七日之內，肌肉頓肥，則必病矣。過此以往漸肥者，不足慮也。治肥之法，宜清痰濕，解胎毒，預防其風氣，亦不可過用峻厲以傷脾氣。又當看小兒元氣厚薄，厚者十無一失，薄者十無一生。然其中有死者，有不死者，則以病之所生，有真偽也。凡怯弱者，宜專培脾腎為主。

看小兒壽夭法五看小兒法，以聽聲為先，察色為次。凡聲音清亮者生，有回音者生；澀者病，散而無出聲者不壽。忽然大聲而無病者，須細看其身，恐有瘡毒，即須治之。臍帶中無血者生，臍帶銀白色者生。短帶紫脹者，於斷帶之後捻去紫血，可保無虞。額皮寬者壽。卵縫通達黑色者壽，初生下如水泡之狀者險。面轉微黃之色者吉。生下粉白花色者，必主臍風而死。生下皮寬肉瘦，五六日頓肥者，亦必有臍風之患。生下皮肉不光者死。泣不出聲者死。泣而無淚者死。舌如豬肝者死。

口角上有紫色如蝦鬚者死。髮粗長者生，細軟不放者死。陰物不起者死。陰囊不收者死，白者死，赤者死。無糞門者死。臀肉不生者死。股肉不生者不壽。面無彩色者夭。臍帶短大紫色者夭。生下渾身銀白色者夭。生下有齒者大凶，致傷父母，不然必傷自身。生下未裹即撒尿者，殺父母，蕩家財，在世一生勞苦。　　脈法六凡小兒形體既具，經脈已全，所以初脫胞胎，便有脈息可辨，故通評虛實論曰：乳子病熱，脈懸小者，手足溫則生，寒則死。乳子病風熱，喘鳴肩息者，脈實大也。

緩則生，急則死。此軒岐之診小兒，未嘗不重在脈，亦未嘗不兼證為言也。自《水鏡訣》及《全幼心鑑》等書，乃有三歲以上當察虎口，寅卯辰，風氣命三關之說。其中之可取者，惟曰：脈從寅關起，不至卯關者易治，若連卯關者難治，若寅侵卯，卯侵過辰者，十不救一。只此數語，乃於危急之際，亦可用辨吉凶。至若紫為風，紅為傷寒，青為驚，白為疳，及青是四足驚，赤是水驚，黑是人驚，黃是雷驚之類，豈此一線之色，果能辨悉如此，最屬無稽，烏足憑也。即今幼科所尚，無不以此為科套，全不知脈而信口胡猜，試問其心，果亦有的確之見否？茫然無據而欲以人子為嘗試，良可嘆也。故凡診小兒，既其言語不通，尤當以脈為主，而參以形色聲音，則萬無一失矣。

然小兒之脈，非比大人之多端，但察其強弱緩急四者之脈，是即小兒之肯綮。蓋強弱可以見虛實，緩急可以見邪正，四者既明，則無論諸證，但隨其病以合其脈，而參此四者之因，則左右逢源，所遇皆道矣。再加以聲色之辨，更自的確無疑，又何遁情之有，此最活最妙之心法也。若單以一脈鑿言一病，則一病亦能兼諸脈，其中真假疑似，未免膠柱，實有難於確據者。然法不可廢，最所當察，故擇其得理者，并附於左，亦可以見其概。

錢仲陽曰：小兒之脈，氣不和則弦急，傷食則沉緩，虛驚則促急，風則浮，冷則沉細，脈亂者不治。

薛氏曰：凡看脈，先定浮沉，遲數，陰陽，冷熱。沉遲為陰，浮數為陽。浮主風，沉遲主虛冷，實主有熱，緊主癲癇，洪主熱盛，沉緩主虛瀉，微遲有積有蟲，遲澀主胃脘不和，沉主乳食難化，沉細主乳食停滯。緊弦主腹中熱痛，牢實主大便秘，沉而數者骨中有熱，弦長是肝膈有風，緊數乃驚風為患，四肢掣顫，浮洪乃胃口有熱，沉緊主腹痛有寒，虛濡者有氣，又主慢驚，芤主大便利血。

聲音七聲由氣發，氣實則聲壯，氣虛則聲怯，故欲察氣之虛實者，莫先乎聲音。如《內經》諸篇有曰：言而微，終日乃復言者，此奪氣也。有曰：氣海有餘者，氣滿胸中，悗息面赤；氣海不足，則氣少不足以言。有曰：心氣虛則悲，實則笑不休。有曰：手少陰虛則不能言。有曰：內奪而厥，則為瘖俳，此腎虛也。華元化曰：陽候多語，陰證無聲。多語者易治，無聲者難榮。凡此皆聲音虛實之辨，故彼聖人者，聞聲知情，無所不達，此聲音之學，所以不可忽也。

顏色八脈要精微論曰：夫精明五色者，氣之華也。赤欲如白裹朱，不欲如赭；白欲如鵝羽，不欲如鹽；青欲如蒼璧之澤，不欲如藍；黃欲如羅裹雄黃，不欲如黃土；黑欲如重漆色，不欲如地蒼。五色精微象見矣，其壽不久也。

玉版論要篇曰：色夭面脫不治，百日盡已。色見上下左右，各在其要，上為逆，下為從，女子右為逆，左為從，男子左為逆，右為從。

五色篇曰：官五色奈何？曰：青黑為痛，黃赤為熱，白為寒，是謂五官。又曰：以色言病之間甚奈何？曰：其色粗以明，沉夭者為甚，其色上行者病益甚，其色下行如雲徹散者病方已。

經脈篇曰：凡診絡脈，脈色青則寒且痛，赤則有熱。胃中寒，手魚之絡多青矣。胃中有熱，魚際絡赤。其暴黑者，留久痺也。其有赤有黑有青者，寒熱氣也。其青短者，少氣也。

凡察色之法，大都青白者少熱氣，病主陰邪；黃赤者多熱氣，病主陽監。青主風氣，主肝邪，主脾胃虛寒，主心腹疼痛，主暴驚傷心膽之氣，主驚風，當察兼色以分急慢。白主氣虛，甚則氣脫，主無火，主脾肺不足。白兼青者主慢驚，主大小腸泄瀉。赤主火，主痰熱，主傷寒熱證，主煩渴，主急驚躁援，主閉結，主陽邪喘促，主癰瘍痘疹。黑屬水，主陰寒，主厥逆，主痛極。沉黑主危篤。黃主積聚，主痞塊，主脾病，主脹滿，主脾疳。黃兼白者主脾寒脾弱，主氣虛神怯。

黃兼青者主脾虛泄瀉，主慢脾風。黃兼赤者主疳熱。兩顴鮮紅，或作或止者，謂之面戴陽，乃真陰虛弱，此非陽證也，不得以熱赤同論。

錢氏曰：左頰為肝，右頰為肺，額上為心，鼻上為脾，下頦為腎，隨證施治之。

藥餌之誤九小兒氣血未充，而一生盛衰之基，全在幼時，此飲食之宜調，而藥餌尤當慎也。今舉世幼科既不知此大本，又無的確明見，而惟苟完目前。故凡遇一病，則無論虛實寒熱，但用海底兜法，而悉以散風，消食，清痰，降火，行滯，利水之劑，不出二十餘味，一套混用，謬稱穩當，何其誕也。夫有是病而用是藥，則病受之矣，無是病而用是藥，則元氣受之矣，小兒元氣幾何，能無陰受其損而變生不測耶？此當今幼科之大病，而醫之不可輕任者，正以此也。

又見有愛子者，因其清黃瘦弱，每以為慮，而詢之庸流，則不云痰火，必云食積，動以肥兒丸，保和丸之類，使之常服。不知肥兒丸以苦寒之品，最敗元陽，保和丸以消耗之物，極損胃氣，謂其肥兒也，而適足以瘦兒，謂其保和也，而適足以違和耳。即如抱龍丸之類，亦不宜輕易屢用。余嘗見一富翁之子，每多痰氣，或時驚叫，凡遇疾作，輒用此丸，一投即愈，彼時以為神丹，如此者不啻十餘次。及其長也，則一無所知，凝然一癡物而已，豈非暗損元神所致耶。凡此剋伐之劑，所以最當慎用，故必有真正火證，疳熱，乃宜肥兒丸及寒涼等劑；真正食積，脹滿，乃宜保和丸及消導等劑；真正痰火喘急，乃宜抱龍丸及化痰等劑，即用此者，亦不過中病即止，非可過也。若無此實邪可據，而諸見出入之病，則多由虧損元氣，悉當加意培補，方是保赤之主。

倘不知此而徒以肥兒，保和等名，乃欲藉為保障，不知小兒之元氣無多，病已傷之，而醫復伐之，其有不萎敗者鮮矣。此外，如大黃，芒硝，黑丑，芫花，大戟，三稜，蓬朮之類，若非必不得已，皆不可輕易投也。

小兒診治大法十凡小兒之病，本不易察，但其為病之源，多有所因，故凡臨證者，必須察父母先天之氣，而母氣為尤切。如母多火者，子必有火病；母多寒者，子必有寒病；母之脾腎不足者，子亦如之。凡骨軟行遲，齒遲語遲，囪門開大，疳熱脾泄之類，多有由於母氣者。雖父母之氣俱有所稟，但母氣之應在近，父氣之應在遠。或以一強一弱而偏得一人之氣者，是皆不可不察。至若稍長而咎縱欲，或調攝失宜而自為病者，此又當察其所由，辨而治之。如果先天不足，而培以後天，亦可致壽。雖曰先天俱盛，而或父母多慾，或撫養失宜，則病變百端，雖強亦夭。此中幾圓理微，貴在知常知變也。

撮口臍風十一初生小兒撮口臍風者，因胎中受熱，或初生不慎，為風寒所侵，遂致聚唇撮口，眼閉口噤，啼聲如雅，或聲不能出，或舌上如粟，或口吐白沫，或喉痰潮響，或氣息喘急，甚者舌強面青，腹脹青筋，吊腸牽痛。百日內病甚者多不治。臍風者，以斷臍之後，為水濕風邪所侵，因致腹脹臍腫，四肢柔直，啼不吮乳，甚則發搐。若臍邊青黑，手拳口噤者，是為內搐，不可治。凡治此之法，痰盛者當先治痰，火盛者當先清火，若無火無痰者，專當溫補脾胃。凡斷臍不盈尺，多患此者。

齒齦有泡如粟，以綿裹指，蘸溫水擦破，口即開，不用藥。七日內患此者，百無一生。臍風果因浴拭外傷皮膚者，用綿灰或枯礬末摻之即愈。若因剪臍短少，或因束縳不緊或因牽動，風入臍中，或因鐵器斷臍，冷氣傳於脾絡，以致前證者，口內有小泡，急掐破去其毒水，以艾灸臍中，亦有得生者。治法多端，無如灸法。若因乳母肝脾鬱怒，或飲食生冷辛熱，致兒為患者，當治其母。

錢氏云：撮口因浴後拭臍，風邪所入而作，用益黃散補之。

陳無擇云：視其牙齦有泡，擦破之。口既開，用真白殭蠶略烘為末，蜜調塗口內。

《保嬰集》云：小兒百日臍風馬牙，當作胎毒，瀉足陽明之火，用鍼挑破，以桑樹白汁塗之。

田氏治噤風，用天南星為末，加片腦少許，以指蘸薑汁擦牙齦，立開。或用牛黃，以竹瀝調服一字，隨以豬乳滴於口中。

驚風十二驚風之要領有二，一曰實證，一曰虛證而盡之矣。蓋急驚者，陽證也，實證也。乃肝邪有餘而風生熱，熱生痰，痰熱客於心膈間，則風火相搏，故其形證急暴而痰火壯熱者，是為急驚。此當先治其標，後治其本。慢驚者，陰證也，虛證也。此脾肺俱虛，肝邪無制，因而侮脾生風，無陽之證也。故其形氣病氣俱不足者，是為慢驚，此當專顧脾腎以救元氣。雖二者俱名驚風，而虛實之有不同，所以急慢之名亦異。凡治此者，不可不顧其名以思其義。

論驚風證治十三

小兒驚風，肝病也，亦脾腎心肺病也。蓋小兒之真陰未足，柔不濟剛，故肝邪易動，肝邪動則木能生火，火能生風，風熱相搏則血虛，血虛則筋急，筋急則為掉眩反張，搐搦強直之類，皆肝木之本病也。至其相移，木邪侮土則脾病，而為痰，為吐瀉；木盛金衰則肺病，而為喘促，為短氣；木火上炎則心病，而為驚叫，為煩熱；木火傷陰則腎病，而為水涸，為血燥，為乾渴，為汗不出，為搐，為？，此五臟驚風之大概也。治此之法有要存焉，蓋一曰風，二曰火，三曰痰，四曰陽虛，五曰陰虛，但能察此緩急則盡之矣。所謂風者，以其強直掉眩皆屬肝木，風木同氣，故云驚風，而實非外感之證。今人不明此義，但為治風必須用散，不知外來之風可散，而血燥之風不可散也。

故凡如防風，荊芥，羌活，獨活，細辛，乾葛，柴胡，紫蘇，薄荷之類，使果有外邪發熱無汗等證，乃可暫用，如無外邪，則最所當忌，此用散之不可不慎也。所謂痰火者，痰凝則氣閉，火盛則陰虧，此實邪之病本也。若痰因火動，則治火為先，火以痰留，則去痰為主。火之甚者，宜龍膽草，山梔子，黃連，黃檗，石膏，大黃之屬；火之微者，宜黃芩，知母，玄參，石斛，地骨皮，木通，天麻之屬。痰之甚者，宜牛黃，膽星，天竺黃，南星，半夏，白芥子之屬；痰之微者，宜陳皮，前胡，海石，貝母，天花粉之屬。此外，如硃砂之色赤體重，故能入心鎮驚，內孕水銀，故善透經絡，墜痰降火。雄黃之氣味雄悍，故能破結開滯，直達橫行。冰片，麝香，乃開竅之要藥；琥珀，青黛，亦清利之佐助而已。又如殭蠶，全蝎，蟬蛻之屬，皆云治風，在殭蠶味鹹而辛，大能開痰涎，破結氣，用佐痰藥，善去肝脾之邪，邪去則肝平，是即治風之謂也。全蝎生於東北，色青屬木，故善走厥陰，加以鹽味鹹而降痰，是亦同氣之屬，故云治風，較之殭蠶，此其次矣。

蟬蛻性味俱薄，不過取其清虛輕蛻之義，非有實濟不足恃也。凡驚風之實邪，惟痰火為最，而風則次之，治實之法，止於是矣。然邪實者易制，主敗者必危。蓋陽虛則陰邪不散而元氣不復；陰虛則營氣不行，而精血何來？所以驚風之重，重在虛證，不虛不重，不竭不危，此元精元氣相為並立，有不容偏置者也。故治虛之法，當辨陰陽，陽虛者宜燥宜剛，陰虛者宜溫宜潤。然善用陽者，氣中自有水；善用陰者，水中自有氣，造化相須之妙，既有不可混，又有不可離者如此。設有謂此非小兒之藥，此非驚風之藥者，豈驚風之病不屬陰陽，而小兒之體不由血氣乎？若夫人者，開口便可見心，又烏足與論乾坤合一之道。諸補之法具詳如左。

驚風反張，強直轉筋等病，在經筋篇曰：足少陰之筋病，足下轉筋及所過而結者皆痛。病在此者，主癇瘛及痙。在外者不能俛，在內者不能仰，故陽病者腰反折不能俛，陰病者不能仰。又曰經筋之病，寒則反折筋急，熱則筋弛縱不收，陰痿不用。陽急則反折，陰急則俯不伸。

急驚風十四急驚之候，壯熱痰壅，竄視反張，搐搦顫動，牙關緊急，口中氣熱，頰赤唇紅，飲冷便結，脈浮洪數。此肝邪風熱，陽盛陰虛證也。治此之法，當察緩急，凡邪盛者，不得不先治其標。若痰甚喘急者，宜抱龍丸，琥珀散，清膈煎，梅花飲之類主之。火盛而煩熱者，宜涼驚丸，抑青丸，或黃連安神丸，牛黃散，及山梔，黃連，龍膽草之屬。火盛燥熱而大便秘結者，宜瀉青丸，或以為湯煎服之，或利驚丸亦可。若外感風寒，身熱為驚者，當解其表，宜抑肝散倍加柴胡，或參蘇飲，五積散，星蘇散之類，擇而用之。

若表邪未解而內亦熱者，宜錢氏黃龍湯。若驚氣漸退而火未清者，宜安神鎮驚丸。凡以上者，皆急則治標之法，但得痰火稍退，即當調補血氣，如後附薛氏之法，或參用慢驚諸治以防虛敗，此幼科最要之法。前哲有云：小兒易為虛實，攻伐之藥，中病即止，不可過劑，誠至言也。大抵此證多屬肝膽脾腎陰虛血燥，風火相搏而然，若不顧真陰，過用袪風化痰之藥，則脾益虛，血益燥，邪氣綿延，必成慢驚矣。此中陰虛之義，皆人所不知，當閱小兒補腎論，始見其詳。論載第二卷二五。

東垣曰：急驚者，風木旺也。風木屬肝，肝邪盛必傳剋於脾。欲治其肝，當先實脾後瀉風木。

樓全善曰：急驚屬木火土實。木實則搐而有力，及目上視，動劄頻睫；土實則身熱面赤，而不吐瀉，偃睡合睛。治法宜涼宜瀉，而用涼驚利驚等丸。亦有因驚而發者，以致牙關緊急，壯熱等證，此內有實熱，外挾風邪，當截風定搐。若痰熱尚盛，宜微下之。痰熱既泄，；急宜調養胃氣。搐定而痰熱少退，即宜調補脾氣。

薛氏曰：此肝經血虛，火動生風。蓋風生則陰血愈散，陰火愈熾；火動則肺金愈虧，肝邪愈盛。宜滋肝血，養脾氣。若屢服袪風化痰，瀉火辛散之劑，便宜認作脾虛血損，急補脾土。若風火相搏，發熱抽搐，目？筋攣，痰盛者，用四物，鉤藤鉤以生肝血，清肝火，用四君子加當歸以補脾土，生肺金。

若肝經血燥，發熱驚搐，目？筋攣，痰盛者，用六味丸以滋腎水，四君子加芍藥以補脾土。若肺金剋肝木，用地黃丸以益肝血，加芍藥，木香以平肺金。若屢用驚藥而脾胃虛寒者，須用六君子湯以補脾土，丁香，木香以培陽氣。若脾土虛寒，腎水反來侮土，而致中寒腹痛，吐瀉少食等證者，用益黃散以補脾土而瀉水，庶幾不致慢驚矣。但治小兒，當審察虛實，凡證屬有餘者，病氣也，不足者，元氣也，故有餘當認為不足，思患預防，斯少失矣。

慢驚風十五慢驚之候，多由吐瀉，因致氣微神緩，昏睡露睛，痰鳴氣促，驚跳搐搦，或乍發乍靜，或身涼身熱，或肢體逆冷，或眉唇青赤，面色淡白，但其脈遲緩，或見細數，此脾虛生風，無陽證也。小兒慢驚之病，多因病後，或以吐瀉，或因誤用藥餌，損傷脾胃所致。然亦有小兒脾胃素弱，或受風寒，則不必病後，及誤藥者亦有之，總屬脾腎虛寒之證。治慢驚之法，旦當速培元氣，即有風痰之類，皆非實邪，不得妄行消散，再傷陽氣，則必致不救。凡脾土微虛，微瀉而內不寒者，可平補之，宜六神散，四君子湯，或五味異功散。

脾腎俱虛而臟平無寒者，宜五福飲，且陰血生於脾土，又宜四君子加當歸，棗仁。脾氣陽虛微寒者，宜溫胃飲，理中湯，五君子煎。脾氣虛寒多痰者，宜六君子湯，或金水六君煎。脾腎陰陽俱虛而寒者，惟理陰煎為最妙。脾腎虛寒之甚，或吐瀉不止者，宜附子理陰煎，再甚者宜六味回陽飲，或四味回陽飲，量兒大小與之。脾腎虛寒泄瀉不止者，宜胃關煎。

薛氏曰：《保嬰集》云：急驚屢發屢用攻瀉，則脾損陰消而變為慢驚者多矣。當補脾養血，佐以安心，清肺，制木之藥，最為切當。竊謂前證多因脾胃虧損，肝木所勝，外虛熱而內真寒也。但用五味異功散加當歸，佐以鉤藤飲，以補脾土，平肝木，亦多得效。如不應，用六君加炮薑，木香，溫補脾土。更不應，急加附子以回陽。若用逐風，驅痰之藥，反促其危也。愚按附子溫中回陽，為慢驚之聖藥也，如元氣未脫，用之無有不效，氣脫甚者，急宜炮用之。

《保嬰撮要》曰：凡元氣虧損而至昏憒者，忽灸百會穴，若待下痰不愈而後灸之，則元氣脫散而不救矣。此乃臟腑傳變已極，總歸虛處，惟脾受之，無風可逐，無驚可療，因脾虛不能攝涎，故津液妄泛而似痰者，但當以溫補脾胃為主。若不審其因，泛用袪風化痰之劑，則脾氣益傷，陰血益損，病邪益甚而危矣。

樓全善曰：木虛則搐而無力，火虛則身寒，口中氣冷，土虛則吐瀉，睡而露睛，治宜溫補脾胃，用六君子湯，五味異功散之類。

大驚卒恐十六小兒忽被大驚，最傷心膽之氣。

口問篇曰：大驚卒恐則氣血分離，陰陽破散，經絡厥絕，脈道不通。陰陽相逆，經脈空虛，血氣不次，乃失其常，此《內經》概言受驚之病有如此。矧小兒血氣尤非大人之比，若受大驚，則其神氣失散，潰亂不堪，尚何實邪之有。斯時也，收復正氣猶恐不暇，顧可復為清散耶？即如硃砂，琥珀之類，不過取其鎮重之意，亦非救本之法。今幼科諸書皆以大驚之證，例作急驚論治，誤亦甚矣。不知急驚，慢驚，一以風熱，一以脾腎之虛皆不必由驚而得。而此以驚恐致困者，本心膽受傷，神氣陡離之病，所因不同，所病亦異，胡可以同日語也。

治大驚氣散之病，當以收復神氣為主，宜《秘旨》安神丸，七福飲，茯神湯，團參散，獨參湯之類，加金銀等物煎服之。

驚啼十七小兒驚啼，證本與驚風不同，亦與大驚卒恐者有異。蓋小兒肝氣未充，膽氣最怯，凡耳聞驟聲，目視驟色，雖非大驚卒恐，亦能怖其神魂。醒時受怖，寐則驚惕，或振動不寧，或忽爾啼叫，皆神怯不安之證。總宜安神養氣為主，如獨參湯，團參散，七福飲，《秘旨》安神丸之類，皆其所宜。若微煩熱者，宜生脈散。熱甚者，宜硃砂安神丸，或導赤散。驚哭多淚，忽啼忽止者是驚惕。啼叫無淚，聲長不揚者是腹痛。

發搐十八搐，抽搐也，是即驚風之屬，但暴而甚者，謂之驚風，微而緩者，謂之發搐。發搐不治，則漸成驚風矣。雖錢氏等書，皆以時候之氣，分五臟之證為論治，然病變不測，有難以時氣拘者，是不若察見在之形證，因臟腑之虛實，隨宜施治者之為得也。總之，小兒之實證無他，惟東方之實及中央之滯耳。蓋東方木實則生火生風，而為熱為驚；中央土實則生濕生滯，而為痰為積。知斯二者，則知所以治實矣。若小兒之虛證，則五臟皆有之，如心虛則驚惕不安，肺虛則氣促多汗，脾虛則為嘔吐，為暴泄，為不食，為痞滿倦臥，為牙緊流涎，為手足牽動，肝虛則為筋急血燥，為抽搐勁強，為斜視目瞪，腎虛則為二便不禁，為津液枯槁，為聲不出，為戴眼，為肢體厥逆，為火不歸源。知此五者，則知所以治虛矣。

然此虛實之證，固亦多有疑似者，但以形色，聲音，脈息參而察之，則無有不瞭然者。諸治實之法，當從急驚，治虛之法，當從慢驚，及如後夜啼諸治法，已盡其蘊，當并察之。總之，諸言實者，乃邪氣之實，非元氣之實也。故治此者，切不可傷及元氣。若病已久，尤當專顧脾腎，則根本完固，諸無不愈矣。

錢仲陽曰：驚癇發搐，男左視無聲，右視有聲，女右視無聲，左視有聲，此相勝也。蓋左為肝部，右為肺部，金木相勝故耳。若握拳拇指在內，女為順；拇指在外，男為順，順則易治，逆則難治。

薛氏曰：寅卯辰時搐而發熱作渴，飲冷便結，屬肝膽經虛熱，用柴芍參苓散；作渴引飲，自汗盜汗，屬肝膽經血虛，用地黃丸；口吻流涎，屬肝木剋脾土，用六君子湯。巳午未時發搐，若兼作渴飲水，屬風火相搏，以地黃丸補肝，導赤散，涼驚丸治心。若作渴飲湯，體倦不乳，土虛而木王也，用地黃丸以補腎，六君子湯以補脾。申酉戌時微搐而喘，目微斜，身似熱，睡而露睛，大便淡黃，屬脾肺虛熱，用異功散；若手足逆冷，或喘瀉不食，屬脾肺虛寒，用六君，炮薑，木香；久病而元氣虛者，用六君子，六味丸二藥主之。

亥子丑時微搐身熱，目睛緊斜，吐瀉不乳，厥冷多睡，屬寒水侮土，用益黃散；未應，用六君，薑，桂。傷風發搐，口中氣熱，呵欠，手足動者，名假搐，用大青膏發散風邪。傷風發搐，口氣不熱，肢體倦怠，用異功散補脾土，鉤藤飲清肝木。若因風邪內鬱，發熱而變諸證者，當理肺金，清風邪。若外邪既解而內證未除，當理肺補脾。若停食發搐，嘔吐乳食者，宜用消食丸。若傷食後發搐，身熱困睡，嘔吐不思乳食者，當先定搐，後用白餅子下之。若食既散而前證仍作，或變他證者，脾土傷而肝木乘之也，用六君子加鉤藤鉤以健脾平肝。若肺經虧損而致驚搐等證者，當補脾肺以平肝心，則驚搐自止矣。如手足冷汗，搐眉搐肚，日夜不止，名真搐，當用人參湯，川烏，全蝎等藥，平其胃氣。百日內發搐，真者內生風，

二，三次必死；假者外生風，雖頻發不死。百日內搐亦有因乳母七情厚味所致者，當兼治其母，而以固胃為先，不可逕治其兒也。若涎入心脾則不能言，用涼心，鎮驚，下痰之藥。逆搐者不治。若吐瀉後變證者亦不治。大凡發搐，因風者則面青目赤，因驚則叫呼搐搦，因食則噯吐氣悶，脾肺虛則生粘痰，喉間作鋸聲。此乃心火不能生脾土，脾土不能生肺金，以致肺不能主氣，脾不能攝涎，故涎氣泛上而喉中作聲耳。若用袪風治痰之劑，則氣散陰消而促其危矣。

夜啼十九小兒夜啼不安，按《保嬰》等書云：夜啼有二，曰脾寒，曰心熱也。夜屬陰，陰勝則脾臟之寒愈盛，脾為至陰，喜溫而惡寒，寒則腹中作痛，故曲腰而啼，其候面青，手腹俱冷，不思乳食是也，亦曰胎寒，宜鉤藤飲。寒甚者，理中丸。若曲腰啼叫，哭而無淚者，多係腹痛，宜木香散，或用溫胃飲加木香。若脾腎寒甚而兼帶作痛者，宜陳氏十二味異功散。若過用乳食，停滯作痛，邪實無虛而啼者，宜保和丸，和胃飲加減主之。甚者宜消食丸。若陰盛陽衰，心氣不足，至夜則神有不安而啼叫者，宜四君子湯，五味異功散，或七福飲，《秘旨》安神丸。若面青手冷，陽氣虛寒，心神驚怯而啼者，宜五君子煎，或六味異功煎。甚者宜七福飲加炮乾薑，肉桂。若兼泄瀉不乳，脾腎虛弱也，宜六神散。

甚者，養中煎，胃關煎。若兼吐瀉少食，脾胃虛寒也，宜五君子煎，溫胃飲，或六味異功煎加炮木香。若大便不化，食少腹脹，髀氣虛弱也，宜五味異功散，或五君子煎加木香。若面色白，黑睛少，至夜分陰中陽虛而啼者，此肝腎之不足也，宜六味丸，八味丸，理陰煎。若見燈見火愈啼者，心熱也。心屬火，見火則煩熱內生，兩陽相搏，故仰身而啼，其證面赤手腹俱暖，口中氣熱是也。火之微者，宜生脈散，導赤散；火之甚者，宜硃砂安神丸，人參黃連散。若肝膽熱甚，木火相搏者，宜柴胡清肝散。大都此證，或因吐瀉，內亡津液，或稟賦腎陰不足，不能滋養肝木，或乳母恚怒，肝火侮金，當用六君子湯補脾以生肺金，地黃丸壯腎水以滋肝木。若乳母鬱悶而致者，用加味歸脾湯。乳母暴怒者，加味小柴胡湯。乳母心肝熱搏者，柴胡清肝散。若因驚夜啼者，宜從前驚啼論治。

發熱二十小兒發熱證，其最要者有四：一則外感發熱，二則瘡毒發熱，三則痘疹發熱，四則疳積發熱。凡此四者之外，如飲食，驚風，陰虛，變蒸之類，雖亦有之，然各有其說，均當詳辨。

發熱當辨虛實，如實則面赤氣粗，口燥唇瘡作渴，喜冷飲水，大小便難，或掀衣露體，煩啼暴叫，聲洪脈強，伸體而臥，睡不露睛，手足指熱，皆為實證。實以邪氣有餘，或可散邪，或宜清火。虛則面色青白，氣怯神倦，恍惚軟弱，口鼻微冷，不喜寒涼，飲湯安靜，泄瀉多尿，嘔惡驚惕，上盛下泄，抱腹喜按，乍涼乍溫，夜則虛汗，臥則露睛，屈體而臥，手足指冷，脈息緩弱，皆為虛證。虛以正氣不足，最宜調補，或兼解邪雖有發熱外證，必不可妄用寒涼，及任意消散剋伐等劑。

外感發熱治法二十一凡小兒無故發熱，多由外感風寒。若寒邪在表未解者，必有發熱頭痛，或身痛無汗，或鼻塞流涕，畏寒拘急，脈見緊數者是也。凡暴感者，極易解散，一汗可愈。但察其氣血平和，別無實熱等證，或但倦怠昏睡者，則但以四柴胡飲，或五柴胡飲為主，酌兒大小而增減其劑。此法先固其中，次解其表，庶元氣無傷，而邪且易散，最為穩當極妙之法。有云小兒何虛，乃堪此補，及又有補住邪氣之說，皆寸光昧理之談，不可信也。若胃氣微見虛寒者，宜五君子煎加柴胡，或以理陰煎加減用之最妙。元氣頗強而能食者，宜正柴胡今。兼內熱火盛而外邪未解者，宜一柴胡飲，或錢氏黃龍湯。壯熱火盛往來寒熱者，宜柴芩煎。寒氣盛者，宜二柴胡飲。寒邪盛而中氣微虛者，宜五積散。傷寒見風，身熱兼嗽而中氣不虛者，宜柴陳煎。若中氣不足而兼熱兼嗽者，宜金水六君煎。冬受寒邪，至春夏而發熱者，是為小兒正傷寒，但取效稍遲，然治法不能外此。

新按：余之仲兒，生於乙卯五月，於本年初秋，忽爾感寒發熱，脈微緊。然素知其臟氣屬陰，不敢清解，遂與芎，蘇，羌，芷，細辛，生薑之屬，冀散其寒，一劑下咽，不惟熱不退而反大瀉作，連二日瀉不止而喘繼之，愈瀉則愈喘。斯時也，將謂其寒氣盛耶，何以用溫藥而反瀉？將謂其火刑金耶，豈以清瀉連日而尚堪寒涼？將謂表邪之未除耶，則何以不利於疏散？束手無策，疑懼已甚，且見其表裏俱劇，大喘垂危，又豈淺易之劑所能挽回？因沉思良久，漸有所得，乃用人參二錢，生薑五片，煎汁半盞，然未敢驟進，恐再加喘，必致不救。因用茶匙挑與二，三匙，即懷之而旋走室中，徐察其呼吸之進退，然喘雖未減，而亦不見其增甚，乃又與三，四匙，少頃，則覺其鼻息似乎少舒，遂放膽與小鍾，更覺有應，自午及酉，完此一劑。

適一醫至，急呼曰：誤矣，誤矣！焉有大喘如此而尚可用參者？速宜以抱龍丸解之。余諾之而不聽。乃復以人參二錢五分，如前煎湯，自酉至子盡其劑，劑完而氣息遂平，齁齁大睡，瀉亦止而熱亦退矣。此所以知其然者，觀其因瀉反喘，豈非中虛？設有實邪，自當喘隨瀉減，是可辨也。向使誤聽彼醫，易以清利，中氣一脫，即當置之死地，必仍咎余之誤用參也。孰是孰非，何從辨哉。余因紀此，以見溫中散寒之功，其妙有如此者。

外感發熱弗藥可愈二十二凡小兒偶然發熱者，率由寒熱不調，衣被單薄，柔弱肌腠，最易相感，感則熱矣。余之治此，不必用藥，但於其熟睡之頃，夏以單被，冬以綿被，蒙頭鬆蓋，勿壅其鼻，但以稍暖為度，使其鼻息出入皆此暖氣，少頃則微汗津津，務令上下稍透，則表裏通達而熱自退矣。若冬月衣被寒涼，汗不易出，則輕摟著身，赤體相貼，而上覆其面，則無有不汗出者。此余近年養兒至妙之法，百發百中者也。若寒邪甚者，兩三微汗之，無有不愈。然此法惟行於寅卯之際，則汗易出而效尤速。

諸熱辨證二十三

1。小兒發熱，若熱隨汗退者，即外感證也。其有取汗至再而熱不退者，必癰毒，痘疹之候，俟其形見，當於本門求法治之。若是瘡毒，但當辨其陰證陽證，陽證宜清火解毒，陰證宜托裏助陽。方治詳具外科。若汗出熱不退，別無癰腫而耳後紅筋燦然，及眼如包淚，或手指尖冷，脈緊數者，必是痘疹，方治詳具痘疹門。

2。小兒飲食內傷，本無發熱之證，蓋飲食傷臟，則為脹為痛，為吐為瀉，本非肌表之病，焉得發熱。故調經論曰：邪之生於陽者，得之風雨寒暑，生於陰者，得之飲食居處，陰陽喜怒。此自不易之理也。今人但見小兒發熱，則多言傷食而妄行消導，謬亦甚矣。其或飲食內傷，風寒外感，表裏兼病而發熱者，亦常有之。然此當察其食之有停無停，酌而治之，亦非可混行消耗。蓋恐內本無滯而妄加剋伐，則虧損中氣，以致外邪難解，則病必滋甚。

3。小兒疳積發熱，此誠飲食內傷所致，然必成痞成疳，陽明鬱積既久，所以外俱熱，是非暴傷飲食者之比，亦非肌表發熱者之比，方治詳具疳積條。

4。小兒有陰虛發熱之證，及變蒸發熱之說。凡陰虛發熱者，此即小兒勞損證也，亦名為童子勞，此當於虛損門求法治之。至若變蒸之說，則辨在本條，并當詳察。

錢仲陽曰：潮熱者，時間發熱，過時即退，來日依時而發，此欲發驚也。壯熱者，常熱不已，甚則發驚癇也。風熱者，身熱而口中氣熱，乃邪外感也。溫熱者，肢體微熱，熱不已則發驚搐。壯熱惡風寒，為元氣不充，表之虛熱也。壯熱不惡風寒，為外邪所客，表之實熱也。壯熱飲湯，為津液短少，裏之虛熱也。壯熱飲水，為內火銷爍，裏之實熱也。脈尺寸俱滿為重實。尺寸俱弱為重虛。脈洪大，或緩而滑，或數而鼓，此熱盛拒陰，雖形證似寒，實非寒也。熱而脈數，按之不鼓，此寒盛格陽，雖形證似熱，實非熱也。發熱惡熱，大渴不止，煩躁肌熱，不欲近衣，其脈洪大，按之無力，或兼目痛鼻乾者，此血虛發熱也，當補其血。如不能食而熱，自汗出者，氣虛也，當補其氣。

內熱證二十四內熱與外熱不同，內熱以五內之火，熱由內生，病在陰分，故內熱者宜清涼，不宜升散，升散則內火愈熾，火空則發也，外熱以膚腠之邪，風寒外襲，病在陽分，故外熱者宜解散，不宜清降，清降則表熱愈留，外內合邪也。此外熱內熱之治，其不同者有如此。欲分內外之辨，則外熱者，其至必驟；內熱者，其來必緩。但察其絕無表證，而熱在臟腑，七竅，三焦，二陰，筋骨，肌肉之間者，皆是內熱之證。但內熱之證，亦有虛實，實者宜從正治，虛者當從反治，反正之間，有冰炭之異，非可混也。

凡實熱之在內者，古法治分五臟，宜從正治。心熱者，宜瀉心湯，導赤散，安神丸。肝熱者，瀉青丸，柴胡飲子，龍膽湯。脾熱者，瀉黃散。肺熱者，輕則瀉白散，地骨皮散，重則涼膈散。腎熱者，滋腎丸，滋陰八味丸。實熱則宜疏下，虛熱則宜調補。肢體熱，輕則惺惺散，重則人參羌活散。大便秘者，二黃犀角散，四順清涼飲。餘熱不退者，地骨皮散。大小便血者，保陰煎。血熱妄行者，清化飲。三焦火盛，上下熱甚者，抽薪飲。小水熱痛者，大分清飲。陽明內熱，煩渴頭痛，二便秘結者，玉泉散。陽明火盛，兼少陰水虧者，玉女煎。凡元氣虛而為熱者，必真陰不足，皆假熱證也，宜從反治。心脾肺氣虛假熱者，五君子煎，人參理中湯。五臟氣血俱虛假熱者，五福飲。肝腎真陰不足假熱者，輕則六味地黃湯，甚則理陰煎。肝腎血虛假熱者，大營煎，五物煎。肝腎陰虛，上熱下寒，則陽無所附而格陽為熱者，六味回陽飲，或八味地黃湯。肝經血虛生風而熱者，四物加天麻，鉤藤鉤。汗後血虛而熱甚者，六神散加粳米。

汗後氣虛而惡寒發熱者，補中益氣湯。汗後陰虛，陽無所附而熱者，四物湯加參，耆。汗後陽虛，陰無所附而熱者，四君子加芎，歸。久從溫補而潮熱不退，脈見滑大者，五福飲加地骨皮，或加知母。凡嬰兒諸熱有因別證而作者，當從所重者而治之。若乳下嬰兒，當兼治其母以調之。

小兒上論列方二十五四君子湯補一。五味異功散補四。團參散小十。四物湯補八。金水六君煎新和一。理中湯熱一。七福飲新補七。四味回陽飲新熱一。理陰煎新熱三。獨參湯補三五。六味地黃丸補百二十。茯神湯小六十。大營煎新補十四。滋陰八味丸新寒十七。清化飲新因十三。益黃散和十九。五君子煎新熱六。六君子湯補五。六味異功煎新熱七。五物煎新因三。五福飲新補六。人參理中湯熱一。溫胃飲新熱五。胃關煎新熱九。

六味回陽飲新熱二。生脈散補五六。養中煎新熱四。八味地黃丸補一二一。滋腎丸寒一六三。保陰煎新寒一。補中益氣湯補三十。六神散小五一。加味歸脾湯補三三。柴胡飲子小三十。一柴胡飲新散一。人參黃連散小十七。五柴胡飲新散六。錢氏黃龍湯小二五。五積散散三九。星蘇散小二四。硃砂安神丸寒一四二。鉤藤飲小六六。瀉白散寒四二。《秘旨》安神丸小七一。抑肝散小六七。瀉青丸寒一五一。東垣涼膈散痘八三。龍膽湯小八二。玉泉散新寒十五。地骨皮散小三一。大青膏小六八。小柴胡湯散十九。柴胡清肝散寒五九。二柴胡飲新散二。四柴胡飲新散四。二黃犀角散小二九。柴芩煎新散十。柴陳煎新散九。四順清涼飲攻二五。參蘇飲散三四。惺惺散小二三。黃連安神丸寒一四二。瀉黃散寒五七。瀉心湯寒二七。安神鎮驚丸小七六。抑青丸小九八。抽薪飲新寒三。大分清飲新寒五。玉女煎新寒十二。導赤散寒一二二。消食丸小三七。清膈煎新寒九。利驚丸小九七。抱龍丸小八五。牛黃散小二七。白餅子小三九。保和丸小三五。陳氏十二味異功散痘二二。和胃飲新和五。涼驚丸小九六。琥珀散小八一。梅花飲小八三。肥兒丸小百十一。木香散痘二一。人參羌活散小二六。

備用方具列小兒方中，所當詳閱。

景岳全書卷之四十終

## 卷之四十一謨集小兒則下

吐瀉二十六

1。小兒吐瀉證，虛寒者居其八九，實熱者十中一二。但察其脈證無火，面色清白，氣息平緩，肢體清涼，或神氣疲倦，則悉是虛寒之證，不得妄用涼藥，古人云：脾虛則嘔，胃虛則吐者是也。蓋飲食入胃，不能運化而吐者，此脾氣虛弱，所以不能運也。寒涼入胃，惡心而吐者，此中焦陽氣受傷，所以不能化也。若邪在中焦，則止於嘔吐，若連及下焦，則并為瀉矣。故在中上二焦者，宜治脾胃，連及下焦者，宜調脾腎。若非實熱火邪，而妄用寒涼消伐者，無有不死。

2。小兒虛寒嘔吐，凡無故吐瀉，察其無火者，必生冷寒氣傷胃所致，今小兒所病，大約皆是此證，宜養中煎，或溫胃飲為主治，其次則五君子煎，理中湯，冬尤煎。若兼血虛燥渴者，宜五君子加當歸。若兼脾腎虛寒，或多痰涎，或兼喘促，宜理陰煎；甚者，人參，附子，理陰煎為最妙，勿謂嘔吐不宜熟地也。若脾氣無寒，或偶有所觸，雖吐而不甚者，宜五味異功散。若脾中寒滯，氣有不順而嘔吐者，宜藿香安胃散。若上焦不清，多痰兼滯者，宜六君子湯，或更加砂仁，炮薑，木香。

3。小兒傷食嘔吐，若誤食不宜之物，或停積滯濁以致吐者，必胸膈脹滿，或肚腹作痛，此其中必有餘邪，宜和胃飲，益黃散。若但有食滯而胃不寒者，宜大和中飲，小和中飲。若食滯兼痰而吐者，宜二陳湯，六安煎，苓朮二陳煎。若飲食雖滯，而因脾虛不能運化者，此其所重在脾氣，不在飲食，止宜養中煎，溫胃飲，或理陰煎，聖朮煎之類，以培其本，不可因飲食之故，而直行消伐也。

4。小兒胃熱嘔吐者，其證最少，蓋內熱者多不致吐，即亦有之，其必多食炙？甘甜之物，以致滯積胃口，或夏間冒暑，及臟氣素熱者乃有之。凡治熱證，必須詳辨的確，勿得以假熱作真熱也。凡胃火內熱嘔吐者，察其證必煩熱，作渴喜冷，察其脈息必洪大滑數。火之甚者，宜瀉黃散，玉泉散，或竹葉石膏湯。若有痰食之滯兼火作吐者，宜二陳湯加石膏，黃連，山梔，或加山楂，麥芽之類。若脾胃虛弱而兼火者，宜人參安胃散，或橘皮竹茹湯。若胃火嘔吐作渴者，宜竹茹湯。若夏月胃熱，陽暑傷胃者，必煩熱大渴，吐瀉並作，宜五味香薷飲，或十味香薷飲，或竹茹湯，或橘皮竹茹湯。若內熱之甚者，宜益元散，玉泉散主之。然暑有陰陽之辨若因天氣暑熱，過用生冷，以致傷胃而為吐瀉者，此屬陰暑，則宜暖胃溫中，如前虛寒治法，或用五苓散亦妙，凡本條之藥絕不可用。

5。薛氏曰：凡暑令吐瀉，手足發熱，作渴飲冷者，屬陽證，宜清涼之劑。若手足並冷，作渴飲湯者，屬陰證，宜溫補之劑。故病有屬陰者，誤用寒涼之藥，死後手足青黯，甚則遍身皆然，於此可驗。

6。小兒吐瀉并作者，本屬內傷，然有因寒氣自外而入，內犯臟氣而然者；有因生冷不慎，致傷胃氣而然者；有因中氣本弱，飲食失宜而然者。邪傷陽分則為吐，邪傷陰分則為瀉，若吐瀉並作，則陰陽俱傷之證也。此當察其有滯無滯，詳辨其虛實而治之。若吐瀉初起，邪滯未清者，必有胸腹脹悶實滯等證，此宜先用和胃飲，苓朮二陳煎之類，以清上焦之氣。若吐瀉初起，腹脹腹痛而拒按者，宜先用胃苓湯，或五苓散加乾薑，木香之類，以分下焦之清。若上無脹滯，或所吐既多而嘔惡不已，此其上焦豈尚有物？

但察其形氣困倦，總惟胃虛而然。若虛寒不甚者，宜五味異功散。然無寒不作吐，故惟五君子煎，六味異功煎，及養中煎，溫胃飲之類，皆最宜也。

若下腹雖痛而可按可揉，或腹寒喜熨，或所瀉既多而泄仍不止，此其下焦必空虛已極，惟脾腎虛寒不能固攝而然，非胃關煎不可；其稍輕者，或用四君子加肉豆蔻，補骨脂，丁香之屬；若虛中兼滯者，或助胃膏亦可酌用。其或果由胃火，則火逆於上，熱蓄於下，亦能為吐為瀉，然必有火證火脈者，方是其證，乃宜大小分清飲，或用香連丸，或如前胃熱嘔吐條參而治之。然此證最少，不得輕易混用。

吐瀉新按余季子於丁巳正月生於燕邸，及白露時甫及半週，余見新涼日至，虞裀褥之薄，恐為寒氣所侵，每切囑眷屬保護之，而眷屬不以為意，及數日後，果至吐瀉大作，余即用溫胃和脾之藥，不效。

隨用理中等劑，亦不效。三日後，加人參三錢，及薑，桂，吳茱，肉豆蔻之類，亦不效。至四五日，則隨乳隨吐，吐其半而瀉其半，腹中毫無所留矣。余不得已，乃用人參五，六錢，製附子，薑，桂等各一，二錢，下咽即吐，一滴不存，而所下之乳則白潔無氣，仍猶乳也。斯時也，其形氣之危，已萬無生理矣。余含淚靜坐書室默測其故，且度其寒氣犯胃而吐瀉不止，若舍參，薑，桂，附，之屬，尚何術焉？伎已止此，窘莫甚矣。思之思之，忽於夜半而生意起，謂其胃虛已極，但藥之氣味略有不投，則胃不能受，隨拒而出，矧附子味鹹，亦能致嘔，必其故也。

因自度氣味，酌其所宜，似必得甘辣可口之藥，庶乎胃氣可安，尚有生意。乃用胡椒三錢，搗碎，加煨薑一兩，用水二鍾，煎至八分，另盛聽用。又用人參二兩，亦用水二鍾，煎至一鍾，另盛聽用。用此二者，取其氣味之甘辛純正也。乃用茶匙挑合二者，以配其味，凡用參湯之十，加椒薑湯之一，其味微甘而辣，正得可口之宜。

遂溫置熱湯中，徐徐挑而與之，陸續漸進，經一時許，皆咽而不吐，竟得獲效，自後乳藥皆安，但瀉仍未止也。此自四鼓服起，至午未間，已盡二兩之參矣。參盡後，忽爾躁援呻吟，煩劇之甚，家人皆怨，謂以嬰兒嬌嫩，臟腑何堪此等熱藥。是必燒斷肚腸也，相與抱泣。余雖疑之而不為亂，仍寧神熟思之，意此藥自四鼓至此，若果藥有難堪，何於午前相安，而此時遽變若此？其必數日不食，胃氣新復，而倉廩空虛，饑甚則然也。傍有預備之粥，取以示之，則張皇欲得，其狀甚急，乃與一小盞，輒鯨吞虎嗜，又望其餘，遂復與半碗，猶然不足，又與半碗，遂寂然安臥矣。至次日，復加製附，始得瀉止全愈。鳴呼！

此兒之重生，固有天命，然原其所致之因，則人之臟氣皆繫於背，褥薄夜寒，則寒從背俞而入，內干於臟，中必深矣。原其所治之法，則用藥雖當，而氣味不投無以相入，求效難矣。及其內饑發躁，使非神悟其機，倘妄用清涼，一解則全功盡棄，害可言哉。故余筆此，以見病原之輕重，氣味之相關，及診治之活變有如此關係者。雖然，此特以己之兒，故可信心救療如是，設以他人之子，有同是病者，於用參數錢之時，見其未效，不知藥未及病，必且煩言吠起，謗其誤治，改用苦寒，無不即死，而仍歸罪於用參者，此時黑白將焉辨之？故再贅其詳，用以廣人之聞見云。

都閫錢旭陽長郎，年及兩週，季夏間以生果傷脾，因致先瀉後痢。旭陽善醫，知其不過傷於生冷，乃與參，朮，薑，桂，溫脾等藥，瀉痢不愈，而漸至唇口生瘡。乃謀之余，曰：此兒明為生冷所傷，今不利溫藥，將奈之何？余曰：此因瀉傷陰，兼之辛辣遽入，而虛火上炎耳，非易以附子，不能使火歸原也。因用二劑，而唇口瘡痛，咽腫倍甚，外見於頭面之間，而病更劇矣。

又謀之余曰：用藥不投如此，豈真因濕生熱耶？余診之曰：上之脈息，下之所出，皆非真熱，本屬陽虛。今熱之不效，雖屬可疑，然究其所歸，寒之則死，必無疑也。意者，藥猶未及耳。旭陽曰：尚有一證似屬真寒，今其所用湯飲，必欲極滾極熱者，余等不能入口，而彼則安然吞之，即其喉口腫痛如此，所不顧也，豈其證乎？

余曰：是矣，是矣。遂復增附子一錢五分，及薑，桂，肉果，人參，熟地之屬，其瀉漸止，瀉止而喉口等證，不一日而全收矣。疑似之間，難辨如此，使非有確持之見，萬無一生矣。余自經此以來，漸至不惑，後有數兒，證治大同者，俱得保全。億，此不惑之道，其要何居？在知本之所在耳，臨證者可無慎哉！

附按薛氏治一小兒，每飲食失節，或外驚所忤，即吐瀉發搐，服鎮驚化痰等藥而愈。後發搐益甚，飲食不進，雖參朮之劑，到口即嘔。余用白朮和土炒黃，用米泔煎數沸，不時灌半匙，仍嘔。次日灌之，微嘔。再日灌之，欲嘔。此後每服二三匙，漸加至半杯，不嘔，乃濃煎服而愈。

小兒瀉而大便熱赤，小便澀少，此熱蘊於內也。先以四苓散加炒黃連一劑，其熱頓退。又七味白朮散去木香二劑，熱渴頓止。後以四君，升麻調理而痊。

小兒九歲，食炙？之物，作瀉飲冷，諸藥不應，肌體消瘦，飲食少思。余用黃連一兩，酒拌炒焦為末，入人參末四兩，粥丸小豆大，每服四五十丸，不拘時，白湯下，服訖漸愈。又用五味異功散加升麻，服月餘而瘥。後不戒厚味，患疳積，消瘦少食，發熱作渴，用大蘆薈丸為主，以四味肥兒丸為佐，疳證漸退。卻以四味肥兒丸為主，以五味異功散為佐而痊。後又不禁厚味，作瀉飲冷，仍服肥兒丸，異功散而瘥。

霍亂吐瀉二十七

小兒霍亂吐瀉者，必以寒涼傷胃，或時氣陰濕，或飲食失宜，皆能致之。

然此與前吐瀉並行者，稍有不同。蓋霍亂者，暴而甚；吐瀉者，徐而緩。霍亂者，傷在一時，吐瀉者，其傷以漸，此其所以有異也。若暴疾霍亂而胃口未清，胸腹仍滿者，宜先用和胃飲，苓朮二陳煎，或大，小和中飲，或小分清飲，或神香散之類主之。俟胃口稍平，即宜五味異功散，或溫胃飲，五苓散之類調補之。若霍亂初起便覺神疲氣倦，而胃口別無脹滯者，此其胃氣已傷，即宜溫補，如養中煎，溫胃飲之類，不得概行清利也。

論瀉痢糞尿色二十八

古人有以小兒瀉痢糞黃酸臭者，皆作胃熱論治，此大誤也。蓋飲食入胃，化而為糞，則無有不黃，無有不臭者，豈得以黃色而酸臭者為熱乎？今以大人之糞驗之，則凡胃強糞實者，其色必深黃而老蒼，方是全陽正色。若純黃不蒼而糞有嫩色，則胃中火力便有不到之處，再若淡黃則近白矣。近白之色則半黃之色也，糞色半黃則穀食半化之色也，糞氣酸腥則穀食半化之氣也，穀食半化，則胃中火力盛衰可知也。若必待糞青糞白，氣味不臭，然後為寒，則覺之遲矣。

故但以糞色之淺深，糞氣之微甚，便可別胃氣陽和之成色，智者見於未然，而況於顯然乎。余故曰：古人以糞黃酸臭為火者，大誤也。

再若小水之色，凡大便瀉痢者，清濁既不分，小水必不利，小水不利，其色必變，即清者亦常有之，然黃者十居八九。此因瀉亡陰，陰亡則氣不化，氣不化則水涸，水涸則色黃不清，此自然之理也。使非有淋熱痛澀之證，而但以黃色便作火治者，亦大誤也。

吐乳二十九

小兒吐乳，雖有寒熱之不同，然寒者多而熱者少，虛者多而實者少，總由胃弱而然。但察其形色脈證之陰陽，則虛實寒熱自有可辨，熱者宜加微清，寒者必須溫補。乳子之藥，不必多用，但擇其要者二，三，四味，可盡其妙，如參薑飲，五味異功散之類，則其要也。若兒小乳多，滿而溢者，亦是常事，乳行則止不必治也。若乳母有疾，因及其子，或有別證者，又當兼治其母，宜從薛氏之法如左。

薛氏曰：前證若小兒自受驚，或乳母恚怒，致兒吐瀉青色者，宜用異功散。若母食厚味而乳熱者，用東垣清胃散。母飲酒而乳熱者，用葛花解醒湯，子服一，二匙。若飲燒酒而乳熱，或子母身赤，或昏憒，服冷米醋三，五杯，多亦無妨，兒服一，二匙。若母停滯生冷而乳冷者，母服人參養胃湯，子服調中丸。

若母停滯而變熱乳者，母服大安丸，子服五味異功散。若母鬱怒傷肝脾而乳熱者，用歸脾湯，逍遙散。若母脾虛血弱而乳熱者，用六君子加芎，歸。若母氣血虛而乳熱者，子母俱服八珍湯。若母勞後發熱而乳熱者，子母俱服補中益氣湯。若因怒動肝火而乳熱者，用五味異散加柴胡，山梔。若吐痰涎及白綠水者，木乘脾土，虛寒證也，用六君子加柴胡，木香。大凡吐乳瀉青色者屬驚，法當平肝補脾。吐瀉青白色者屬寒，法當溫補脾土，前諸證，若手足指熱者屬實，手足指冷者屬虛，此亦驗法也。

五疳證三十

錢仲陽曰：小兒諸疳，皆因病後脾胃虧損，或用藥過傷，不能傳化乳食，內亡津液，虛火妄動，或乳母六淫七情，飲食起居失宜，致兒為患。凡疳在內者，目腫腹脹，瀉痢青白，體漸瘦弱；疳在外者，鼻下赤爛，頻揉鼻耳，或肢體生瘡。大抵其證雖多，要不出於五臟，而五臟之疳不同，當各分辨治之。肝疳者，一名筋疳，亦名風疳。其證白膜遮睛，或瀉血而瘦，宜用地黃丸以生腎。

心疳者，面黃頰赤，身體壯熱，宜用硃砂安神丸以治心，異功散以補脾。脾疳者，一名肥疳，體黃瘦削，皮膚乾澀而有瘡疥，腹大嗜土，宜用四味肥兒丸以治疳，五味異功散以生土，或用益黃散。肺疳者，一名氣疳，喘嗽氣促，口鼻生瘡，宜用人參清肺湯以治肺，益氣湯以生金。

腎疳者，一名骨疳，肢體瘦削，遍生瘡疥，喜臥濕地，用地黃丸。鼻瘡用蘭香散。諸瘡用白粉散。若患潮熱，當先補肝，後瀉心，若妄以硝黃等藥利之，則成疳。若患癖，當消磨，若誤以巴豆，硼砂下之，或傷寒誤下，皆能成疳。其初病者為熱疳，用黃連丸。久病者為冷疳，用木香丸。冷熱相兼者，用如聖丸。津液短少者，用七味白朮散。凡此皆因大病，脾胃虧損，內亡津液所致，當固脾胃為主，而早為施治，則不變敗證也。

楊氏曰：無辜疳者，腦後項邊有核如彈丸，按之轉動，軟而不疼，其內有蟲，不速鍼出，則內食臟腑，肢體癰疽，便利膿血，壯熱羸瘦，頭露骨高，宜用大蕪荑湯，蟾蜍丸。丁奚者，手足極細，項小骨高，尻削體痿，腹大臍突，號哭胸陷，宜用肥兒丸，大蘆薈丸。哺露者，虛熱往來，頭骨分開，翻食吐蟲，煩渴嘔噦，宜用肥兒丸，大蘆薈丸。若作渴瀉痢腫脹，勞瘵等證，當詳參方論而治之。蓋疳者，乾也，因脾胃津液乾涸，而患在小兒為五疳，在大人為五勞，總宜以調補胃氣為主。

又，楊氏曰：又有疳傷者，五臟蟲疳也，其名甚多，姑舉其要。蟲疳者，其蟲如絲，出於頭項腹背之間。黃白赤者可治，青黑者難治。蚘疳者，皺眉多啼，嘔吐青沫，腹中作痛，肚脹青筋，唇口紫黑，頭搖齒痒。脊疳者，身熱羸黃，煩渴下利，拍背有聲，脊骨如鋸齒，十指皆瘡，頻嚙指甲。腦疳者，頭皮光急，滿頭并瘡，腦熱如火，髮結如穗，遍身多汗，腮腫？高。

疳渴者，日則煩渴，飲水不食，夜則渴止。疳瀉者，毛焦唇白，額上青紋，肚脹腸鳴，瀉下糟粕。疳利者，停積宿滯，水穀不聚，瀉下惡物。疳腫者，虛中有積，肚腹緊脹，脾復受濕，則頭面手足虛浮。疳勞者，潮熱往來，五心煩熱，盜汗骨蒸，嗽喘枯悴，渴瀉飲水，肚硬如石，面色如銀。大抵其證雖多，要不出於五臟，總宜以五臟之法治之。

景岳曰：按楊氏云：疳者，乾也，在小兒為五疳，在大人為五勞。然既云為乾，又云為勞，豈非精血敗竭之證乎？察前諸法，俱從熱治，多用清涼，雖此證真熱者固多，而元氣既敗，則假熱者尤多也。即前所用，亦有地黃丸，異功散，益黃散，益氣湯之類，恐此數方有不足以盡之。其或血氣俱損，有非大補不可者；陰虛假熱，脾敗腎虧，又有非溫補不可者。貴在臨證酌宜，仍當以虛治勞之法參用，庶得盡善。

薛氏曰：按疳證或以哺食太早，或嗜食甘肥，或服峻厲之藥，重亡津液，虛火熾盛，或因稟賦，或乳母厚味七情致之，各當調治其內。若口舌蝕爛，身體壯熱，腮唇赤色，或作腫痛，腹膈煩悶，或掌熱咽乾，作渴飲水，便赤盜汗，囓齒虛驚，此心經內外疳也，宜安神丸之類主之。

若鼻外生瘡，眼目赤爛，肢體似癬，兩耳前後，項側，缺盆，兩腋結核，或小腹，內股，玉莖，陰囊，睪丸腫潰，小便不調，或出白津，或咬指甲，搖頭側目，白膜遮睛，羞明畏日，肚大青筋，口乾下血，此肝經內外疳也，用地黃，蘆薈二丸主之。若頭不生髮，或生瘡痂，或髮成穗，或人中口吻赤爛，腹痛吐逆，乳食不化，口乾嗜土，瀉下酸臭，小便白濁，或合目昏睡，惡聞木音，此脾經內外疳也，用肥兒丸主之。

若鼻外生瘡，咽喉不利，頸腫齒痛，欬嗽寒熱，皮膚皺錯，欠伸少氣，鼻痒出涕，？血目黃，小便頻數，此肺經內外疳也，用黃清肺飲主之。若腦熱吐痰，手足逆冷，寒熱往來，滑泄肚痛，口臭作渴，齒齦潰爛，爪黑面黧，身耳生瘡，或耳出水，或食自髮，此腎經內外疳也，用地黃丸主之。凡疳熱上攻，或痘毒上升，為患甚速，名為走馬疳，急敷雄黃散，搽牙散，馬鳴散，擇而用之，服蟾蜍丸。輕則牙齦腐爛，唇吻腫痛，可治；甚則牙齦蝕落，腮頰透爛，不治。

盜汗三十一

1。小兒元氣未充，腠理不密，所以極易汗出，故凡飲食過熱，或衣被過暖，皆能致汗。東垣諸公云：此是小兒常事，不必治之。然汗之根本，由於營氣；汗之啟閉，由於衛氣。若小兒多汗者，終是衛虛，所以不固。汗出既多，未免營衛血氣愈有所損，而衰羸之漸，未必不由乎此，此所以不可不治也。大都治汗之法，當以益氣為主，但使陽氣外固，則陰液內藏，而汗自止矣。

2。治法：凡小兒無故常多盜汗，或自汗者，宜團參散為主，或參苓散，四君子湯，五味異功散，或白朮散之類，俱可擇用。若其甚者，宜三陰煎，人參養營湯，或十全大補湯。若心經有火而見煩渴者，宜生脈散，一陰煎。若肝脾火盛，內熱薰蒸，血熱而汗出者，脈必洪滑，證多煩熱，宜當歸六黃湯，或加減一陰煎。

若陽明實熱，汗出大渴者，宜仲景竹葉石膏湯。若因病後，或大吐大瀉之後，或誤用剋伐之藥，以致氣虛氣脫而大汗亡陽者，速宜用參附湯，六味回陽飲，或耆附湯之類，庶可挽回也。大都汗多亡陽者，多致角弓反張，項強戴眼等證，此太陽，少陰二經精血耗散，陰虛血燥而然，速宜用大營煎，人參養營湯，或十全大補湯之類，方可解救。若作風治，萬無一生矣。前汗證門有詳論詳法，所當參閱。余之兒輩，有於襁褓中多盜汗者，但以人參一錢，泡湯與服，當夜即止。久不服參，必又汗出，再服再止，其效如神。凡養兒者，亦可以此為常法。

腹脹腹痛三十二

1。小兒腹脹腹痛，多因食積，或寒涼傷脾而然。《內經》曰：病痛者陰也。又曰：痛者，寒氣多也，有寒故痛也。東垣曰：寒脹多，熱脹少，皆主於脾胃。故凡小兒肚腹或脹或痛，雖曰多由積滯，然脾胃不虛，則運化以時，何致作脹？是脹必由於虛也。若胃氣無傷而腹中和暖，則必無留滯作痛，是痛多由乎寒也。故治痛治脹者，必當以健脾暖胃為主。若無火證，不得妄用涼藥。若無拒按堅實等證，不得妄用攻藥。

2。治法：凡小兒肚腹膨脹，或時常作痛，黃瘦，常用調理之法，惟芍藥枳實丸加減用之為宜，且善止腹痛。或大健脾丸，楊氏啟脾丸，和中丸之類，皆可酌用。若偶爾傷脾，氣促困倦，外見腹脹而內不脹者，此脾氣虛也，宜五味異功散，或六味異功煎。若脾胃陽氣不足，虛寒作脹，或畏寒，或手足冷，或兼嘔瀉者，宜五君子煎，養中煎，溫胃飲，六君子湯，或調中丸。若兼脾腎陽虛，或水泛為痰，或喘促，痛脹，泄瀉，宜理陰煎加減主之。若脾胃氣虛而痛滯吐瀉者，宜六味異功煎，或六君子湯加木香，或調中湯。

若胃口偶有留滯，大痛而脹者，宜排氣飲，或益黃散。若宿食偶有不消而暫為脹滿者，宜大，小和中飲，或保和丸，消食丸。若有堅積停滯，脹痛拒按，形氣俱實者，宜赤金豆，白餅子，紫霜丸之類攻下之。凡諸未盡，當於腹痛腫脹二門，參酌為治。

余初年在京，治一五歲鄰女，適經藥舖，見有晒晾巴豆，其父誤以為松仁，以一粒與食之，嚼而味辣，即忙吐出，而已半粒下咽矣。少頃，大瀉十餘次，瀉後次日，即致肚腹通身悉皆腫脹，絕口不食，因求治於余。或謂宜黃連，綠豆以解毒；或謂宜四苓，五皮以利水。余曰：大攻之後，豈非大虛之證乎？能再堪苦寒以敗脾否？大瀉之後，又尚有何水之可利？遂單用獨參湯及溫胃飲以培脾氣，不數劑而復元如初。夫既以大瀉，而何以反脹若是？因此一證，乃知大虛大寒而致成腫脹者，類多如此。

痞塊三十三

1。小兒多有痞塊者，總由口腹無節，見食必啖，食上加食，脾胃化之不及，則胃絡所出之道，未免漸有留滯，留滯不已，則日以益大，因成痞矣。或以感寒發熱之後，胃氣未清，此時最宜擇食節食，若不知慎，則食以邪留，最易成痞，此實人所不知也。第痞塊既成，必在腸胃之外，膜膈之間，故非可以消伐之劑推逐而去者。若但知攻痞，則胃氣益弱，運化失權，不惟不能消痞，且致脾土虧損，則痞邪益橫而變百出矣。故治此者，當酌其緩急，專以調補胃氣為主，外則用膏用灸，以拔其結絡之根，庶為萬全之策。

2。凡調理脾胃之法，若痞邪未甚，宜芍藥枳實丸加減用之為善，或大健脾丸及楊氏啟脾丸，皆可擇用。若脾胃氣虛，食少體瘦，宜五味異功散。若脾胃虛寒者，宜調中丸，溫胃飲，五君子煎。若兼胃脘停積，食滯作脹者，宜保和丸，或大，小和中飲。若脹急堅實，形氣尚強，不得不瀉者，宜赤金豆，白餅子。若痞久成熱，致動陽明之火，而牙口潰爛成疳者，宜蘆薈丸，胡黃連丸或蟾蜍丸。此外，如貼痞膏及炙治之法，俱詳載積聚門。

癲癇三十四

錢仲陽曰：小兒發癇，因血氣未充，神氣未實，或為風邪所傷，或為驚怪所觸，亦有因妊娠時七情驚怖所致。若眼直目牽，口噤涎流，肚膨發搐，項背反張，腰脊強勁，形如死狀，終日不醒，則為？矣。凡治五癇，皆隨臟治之，每臟各有一獸之形，通用五色丸為主，仍參以各經之藥。發而重者死，病甚者亦死。如面赤目瞪，吐舌嚙唇，心煩氣短，其聲如羊者曰心癇。血虛者用養心湯；發熱飲冷為實熱，用虎睛丸；發熱飲湯為虛熱，用辰砂妙香丸。面青唇青，兩眼上竄，手足攣掣反折，其聲如犬者曰肝癇。

肝之虛者，用地黃丸；抽搐有有為實邪，用柴胡清肝散；大便不通，用瀉青丸。面黑目振，吐涎沫，形體如尸，其聲如豬者曰腎癇，用地黃丸，紫河車丸之類。

腎無瀉法，故徑從虛治之。面如枯骨，目白反視，驚跳反折，搖頭吐沫，其聲如雞者曰肺癇。肺氣虛者，用補肺散；面色萎黃者，土不能生也，用五味異功散；面色赤者，陰火上衝於肺也，用地黃丸。

面色萎黃，目直腹滿，自利，四肢不收，其聲如牛者曰脾癇，用五味異功散；若面青瀉利，飲食少思，用六君子加木香，柴胡。若發熱抽掣臥，面色光澤，脈浮者，病在腑，為陽證，易治；身冷不搐覆臥，面色黯黑，脈沉者，病在臟，為陰證，難治。凡有此證，先宜看耳後高骨間，若有青脈紋，先抓破出血，可免其患。此皆元氣不足之證也，須以紫河車丸為主，而以補藥佐之。

設若泛行剋伐，復傷元氣，則必不時舉發，久而變危，多致不救。又有驚癇，風癇，食癇三種。治驚癇，宜比金丸，茯神丸，錢氏養心湯，辰砂妙香散，清神湯，虎睛丸之類主之。風癇用錢氏牛黃丸，消風丸，星蘇散之類主之。食癇用妙聖丹主之。

薛立齋曰：妊娠若遇驚恐，則必內應於胎，故一月足厥陰脈養，驚則肝有病；二月足少陽脈養，驚則膽病；三月手少陰脈養，驚則心受病；四月名為離經；五月足太陰脈養，驚則脾受病；六月足陽明脈養，驚則胃受病；七月手太陰脈養，驚則肺受病；八月手陽明脈養，驚則大腸受病；九月足少陰脈養，驚則腎受病。

是臟腑納氣於丹田，自肝至腎，十經滋養而生，此則胎中所致也。若既生之後，或驚怪所觸，或乳哺失節，或乳母飲食起居，六淫七情，臟氣不平，亦致是證。須察見證屬於何經，更別陰陽，以調補脾胃為主，否則不時舉發，甚至不救。

附按薛氏治一小兒，患前證，吐痰困倦，半餉而甦，諸藥不效，年至十三而頻發。用肥厚紫河車生研爛，入人參，當歸末，搗丸，桐子大，每服三五十丸，日進三五十丸，日進三五服，乳化下。一月漸愈。

又佐以八珍湯全愈。又一兒七歲發驚癇，令其恣飲人乳後，發漸疏而輕。至十四復發，用乳不效，亦用河車丸數具而愈，常用加減八味丸而安。後至二十三歲復發而手足厥冷，仍用前法，佐以八味丸，十全大補湯而痊。

又治數小兒，皆以補中益氣湯，六君子湯，六味，八味等丸，相間用之，皆得全愈。

癲癇諸經義及大人證治諸法，俱詳載癲狂門，所當參閱。

溺白三十五

小兒便如米泔，或溺停少頃變作泔濁者，此脾胃濕熱也。凡飲食不節者多有此證，然亦有氣虛下陷而然者。若脈證兼火者，當清利，宜導赤散，或四味肥兒丸。若飲食過傷兼脹滯者，宜保和丸，大安丸。若形氣不足，或黃瘦，或嘔泄者，宜五味異功散，或四君子湯，或補中益氣湯。

若肝腎火盛，移熱膀胱者，必兼痛澀煩熱，宜七味龍膽瀉肝湯。若脾胃本虛而兼濕熱者，宜四君子湯加炒黃連。若止見溺白而別無煩熱脈證，則但節其生冷水果及甘甜等物，不久自愈。

切不可因其溺白，而過用芩，梔子之類，多致傷脾而反生吐瀉等證，漸至羸敗者，是皆誤治之害也，不可不察。

變蒸三十六巢氏云：小兒變蒸者，以長血氣也。變者上氣，蒸者體熱。錢仲陽曰：變者，易也。小兒在母腹中，乃生骨氣，五臟六腑成而未全。自生之後，即長骨脈，臟腑之神志，自內而長，自下而上。故以生之日後三十二日一變蒸，即覺情志有異於前，何也？長生意志臟腑故也。何謂三十二日長骨添精神？蓋人有三百六十五骨節，以應天數，內除手足中四十五碎骨外，共有三百二十數，自下生骨，一日十段而上之，十日百段，而三十二日計三百二十段為一遍，亦曰一蒸。凡一周遍，乃生虛熱諸病，如是十周，則小蒸畢也。

故初三十二日一變，生腎志；六十四日二變一蒸，生膀胱；九十六日三變，生心喜；一百二十八日四變二蒸，生小腸；一百六十日五變，生肝哭；一百九十二日六變三蒸，生膽；二百二十四日七變，生肺聲；二百五十六日八變四蒸，生大腸；二百八十八日九變，生脾；三百二十日十變五蒸，生胃，此所謂小蒸畢也。

又手厥陰經為臟，手少陽經三焦為腑，此一臟一腑俱無狀，故不變不蒸也。太倉云：氣入四肢，長碎骨，於十變後六十四日為一大蒸，計三百八十四日，又六十四日為二大蒸，計四百四十八日，又六十四日為三大蒸，計五百一十二日，至五百七十六日變蒸既畢，兒乃成人也。變者，生五臟也；蒸者，養六腑也。每經一變一蒸，情態即異，輕則發熱微汗，其治法，平和者微表之，實熱微利之，用紫霜丸，黑散子，柴胡散。有寒無熱，并吐瀉不乳多啼者，當歸散，調氣散主之。

薛立齋曰：《全嬰方論》云：變蒸者，以長氣血也。變者上氣，蒸者發熱也。輕則體熱虛驚，耳冷微汗，唇生白泡，三日可愈。重則寒熱脈亂，腹痛啼叫，不能乳食，食即吐乳五日方愈。古方以黑散子，紫霜丸主之。竊謂此證，小兒所不免者，雖勿藥可也，況前藥乃屬峻厲，非惟臟腑不能勝，抑且反傷氣血，慎之，慎之；余嘗見一小兒，至二變發熱有痰，投以抱龍丸一粒，卒至不救，觀此可驗矣。若不熱不驚，略無證候而暗變者，蓋受胎氣壯實故也。

景岳曰：小兒變蒸之說，古所無也，至西晉王叔和始一言之，繼自隋，唐巢氏以來，則日相傳演，其說益繁。然以余觀之，則似有未必然者，何也？蓋兒胎月足離懷，氣質雖未成實，而臟腑已皆完備。及既生之後，凡長養之機，則如月如苗，一息不容有間，百骸齊到，自當時異而日不同，豈復有此先彼後，如一變生腎，二變生膀胱，及每變必三十二日之理乎？

又如小兒之病與不病，余所見所治者，蓋亦不少，凡屬違和，則不因外感必以內傷，初未聞有無因而病者，豈真變蒸之謂耶？又見保護得宜，而自生至長，毫無疾痛者不少，抑又何也？雖有暗變之說，終亦不能信然。余恐臨證者有執迷之誤，故道其愚昧若此，及如前薛氏之戒，皆不可不察也。明達者以為然否？

小兒下論列方三十七理中湯熱一。十全大補湯補二十。溫胃飲新熱五。理陰煎新熱三。八味地黃丸補一二一。五君子煎新熱六。理中丸熱一。養中煎新熱四。六味地黃丸補百二十。胃關煎新熱九。四君子湯補一。加減八味丸補一二二。六君子煎補五。補中益氣湯補三十。白朮散和三十。生脈散補五六。人參養胃湯小四一。團參散小三五。益黃散和十九。人參清肺湯寒三六。三陰煎新補十一。參附湯補三七。五味異功散補四。安神丸寒一四三。茯神湯小六十。六味異功煎新熱七。調中湯小二。六味回陽飲新熱二。

和中丸和八七，八八。六安煎新和二。芍藥枳朮丸新和十六。大健脾丸和八五。歸脾湯補三二。八珍湯補十九。人參養營湯補二一。逍遙散補九二。參薑飲新熱八。人參安胃散小四二。大營煎新補十四。一陰煎新八。加減一陰煎新補九。耆附湯補四三。參苓散補五三。當歸六黃湯寒六四。清神湯小六一。虎睛丸小百一。調中丸小三。保和丸小三五。參朮二陳煎新和四。二陳湯和一。大安丸小三六。啟脾丸和八六。和胃飲新和五。

大和中飲新和七。竹茹湯和一二一。五苓散和一八二。錢氏養心湯小五九。胃苓湯和百九十。益元散寒百十二。辰砂妙香散固十五。玉泉散新寒十五。柴胡散小二一。葛花解酲湯和一二四。香連丸寒百十三。比金丸小百。十味香薷飲和一七一。紫河車丸小百九。消食丸小三七。藿香安胃散熱七一。如聖丸小一二六。

紫霜丸小百三十。龍膽瀉肝湯寒六三。排氣飲新和六。小和中飲新和八。地黃清肺飲小六九。瀉黃散寒五七。四苓散和一八七。硃砂安神丸寒一四二。小分清飲新和十。蘭香散小百十。東垣清胃散寒五四。導赤散寒一二二。星蘇散小二四。五物香薷飲和百七十。消風丸小百四。妙聖丹小百五。橘皮竹茹湯和一二二。胡黃連丸小一二二。黃連丸小一三一。竹葉石膏湯寒五。木香丸小百二十。白餅子小三九。地龍丸小八。五黑散子未收。四味肥兒丸小百十一。大蘆薈丸小百十五。蟾蜍丸小一二三。搽牙散痘一三五。聖朮煎新熱二五。神香散新和二十。錢氏牛黃丸小九二。赤金豆新攻二。馬鳴散痘一三八。大蕪荑湯小百八。白粉散外一九六。雄黃散痘一三三。助胃膏小六。

卷四十二謨集痘疹詮

麻疹全述原一景岳子曰：痘之與疹，原非一種，雖痘之變態多證，而疹之收斂稍易，然疹之甚者，其勢凶危，亦不減於痘，最為可畏，蓋疹毒痘毒，本無異也。第古人重痘而忽疹，多不詳及，使後人無所宗法，余實悵之。自得羅田萬氏之刻，見其理透法精，鄙念斯慰。今悉從其訓，備述於此，雖其中稍有裁訂，亦不過正其疑似，詳具未詳耳。使此後患疹者，幸獲迷津之指南，亦以見萬氏之功為不少矣。

名義二疹者，痘之末疾，惟二經受證，脾與肺也，內應於手足太陰，外合於皮毛肌肉，是皆天地間沴戾不正之氣，故曰疹也。然其名目有異，在蘇松曰沙子，在浙江曰醋子在江右湖廣曰麻，在山陝曰膚瘡，曰糠瘡，曰赤瘡，在北直曰疹子。名雖不同，其證則一。但疹在痘前者，痘後必復疹，惟痘後出疹者，方為結局。

疹逆順三萬氏曰：疹以春夏為順，秋冬為逆，以其出於脾肺二經，一遇風寒，勢必難出，且多變證，故於秋冬為不宜耳。夫天行不正之氣，致為人之瘍疹，然古人於痘疹二字，始終歸重於痘，並不分別疹為何物，豈可以二證歸於一證耶？想當時重痘不重疹，故爾略之，致使後人不得心法，因而害事者，往往有之。今以吾家四代傳流，以及今日心得之法，開載於後，用此應痘，定不差矣。敢有毫釐隱匿，天其鑒之。

疹脈四凡出疹，自熱起至收完，但看右手一指，脈洪大有力，雖有別證，亦不為害，此定存亡之要法也。

景岳曰：按此即陽證得陽脈之義，若細軟無力，則陽證得陰脈矣，元氣既弱，安能勝此邪毒？是即安危之基也。故凡診得陰脈者，即當識為陰證而速救元神，宜用傷寒溫補托法，參酌治之。若執以麻疹為陽毒而概用清寒，則必不免矣。

疹證五疹雖非痘之比，然亦由胎毒蘊於脾肺，故發於皮毛肌肉之間，但一時傳染，大小相似，則未有不由天行癘氣而發者。此其源雖內發，而證多屬表，故其內為胎毒，則與痘證同，外有表邪，則與傷寒類。其為毒也，總由君相二火，燔灼太陰，而脾肺受之。故其為證，則有欬嗽噴嚏，面腫腮赤，目胞浮腫，眼淚汪汪，鼻流清涕，呵欠悶頓，乍涼乍熱，手足稍冷，夜臥驚悸，或惡心嘔噦，或以手掐面目唇鼻者，是即出疹之候，便宜用解毒散邪等藥，不使留停於中，庶無他患。

且凡是疹證，必其面赤，中指冷而多嗽，又必大熱五六日，而後見紅點遍身，此其所以與痘與傷寒有異也。

痘欲盡發而不留，疹欲盡出則無病。邪氣鬱遏則留而不去，正氣損傷則困而不伸。毒歸五臟，變有四證，歸脾則泄瀉不止，歸心則煩熱不退而發驚，歸肺則欬嗽血出，歸腎則牙齦爛而疳蝕。

程氏曰：麻疹初出，類傷風寒，頭疼欬嗽，熱甚，目赤頰紅。一二日內即出者輕，必須解表，忌見風寒，葷腥厚味，如犯之，恐生痰涎，變為驚搐，必致危矣。如初起吐瀉交作者順，乾嘔霍亂者逆，欲出不出者危亡立至。

徐氏曰：痘自裏而出於臟故重，疹自表而出於腑故輕。

景岳曰：痘疹之屬有四種，曰痘，曰疹，曰麻，曰斑也。痘則陸續漸出，自小而大，或稀或密，部位顆粒有辨也。疹則一齊發出，大者如蘇子，次者如芥子，小者如蠶子，而成粒成片者是也。麻則最細而碎，如蚊跡模糊者是也。斑則無粒，惟成片，紅紫如雲如錦者是也。大都疹與麻斑同類，即發斑傷寒之屬，而痘則本非其類也。蓋痘毒本於肝腎，出自中下二焦，是以終始不妨於食，而全賴水穀為主，所以能食則吉，不能食則凶。

故治痘者，不可不顧脾胃。麻疹之毒，則由表邪不解而內犯太陰陽明，病在上中二焦，所以多不能食，故治麻疹者，但宜解散火邪，邪散則自能食矣。是痘疹之治，當各有所重者如此。

疹期六出疹之候，初熱一日至次日雞鳴時，其熱即止，止存五心微熱，漸見欬嗽鼻流清涕，或腹中作痛，飲食漸減，到申酉之間，其熱復來。如此者四日，用手滿按髮際處甚熱，其面上熱少減二三分，欬嗽連聲，面燥腮赤，眼中多淚，，噴嚏頻發，或忽然鼻中出血。至五日，其熱不分晝夜。六日早時，其疹出在兩頰下，細細紅點，至午時，兩手背並腰下及渾身，密密俱有紅點。七日普遍掀發，其鼻中清涕不流，噴嚏亦不行，七日晚，兩頰顏色漸淡。此驗出疹之要法。

凡疹熱六日而出，一定之規也。若醫人無識，用藥太早，耗散元氣，及至出時，變害多矣。或嗽而變喘，或出一二日即隱，或作大瀉，或合目而喘，此醫人用藥不當之害也。吾家治法，定不在五日內用藥，必待見疹，方用徐徐升表。然用藥亦有次第，凡一劑必作十餘次飲之，況疹在皮膚之間，若作一次服，則藥性催之太急，每致譫語煩躁，故當慎之。

景岳曰：按此萬氏之法，謂醫人用藥太早，恐致耗散元氣，故必待見點而後施治，及作一次服，恐藥性催之太急，皆惟恐無益而反以致害，此固其心得之法也。然以愚見，則醫有高下，藥有宜否，但使見有確真，發無不當，則於未出之前，或解或補，必有得愈防之力，以潛消其毒者；既出之後，亦必有善調之方，而不致催急者，此在善與不善，或不嫌早與不早也。嘗見庸流之誤治者多，是誠不服藥為中醫也。此萬氏之說所以不可不遵。

凡疹熱五六日必出矣，醫人用藥見不能散，父母見藥不效，醫人見熱嗽不能除，或以別證治之，主家又或更醫，此世之所以誤者多矣。

麻疹初熱七麻疹發熱之初，與傷寒相似，惟疹子則面頰赤，欬嗽噴嚏，鼻流清涕，目中有淚，呵欠喜睡，或吐瀉，或手掐眉目，面赤為異耳。但見此候，即是疹子，便宜謹避風寒，戒葷腥厚味。古法用升麻葛根湯以表散毒邪，余製透邪煎代之更佳，或柴歸飲亦妙。但使皮膚通暢，腠理開豁，則疹毒易出，不可作傷寒，妄加汗下也。妄汗則增熱而？血欬血，為口瘡咽痛，為目赤腫，為煩躁乾渴，為大小便不通。妄下則裏虛，為滑泄，為滯下。經曰：必先歲氣，母伐天和。言不可妄汗妄下也。

凡疹初熱疑似之間，切不可輕易用藥。總有他證，必待五日，腮下見疹，方可用升表之劑。嗽多，連打嚏噴，鼻流清涕，或流鼻血，飲食減少，好飲涼水，只宜調理飲食，戒？食葷腥。

疹子初發熱時，未見出現，欬嗽百十餘聲不已，上氣喘急，面目胞腫，時臥時起，此火毒內蒸，肺葉焦舉，宜甘桔湯合白虎湯加牛蒡子，薄荷主之。如疹出之時，欬嗽口乾，心煩者，此毒在心肺，發未盡也，瀉白散加天花，連翹，玄參，黃連主之。

疹子欲出未出之時，宜早發散以解其毒，則無餘患。若不預解，使之盡出，多致毒蓄於中，或為壯熱，日久枯瘁，或成驚癇，或為瀉痢，或為欬血喘促，或作疳蝕而死。此雖一時戾氣之染，然未有不由於人事之未盡也。

疹出沒八疹子出沒，常以六時為準。假如子後出，午後即收，午後出，子後即收，乃陽生陰成，陰生陽成，造化自然之數也。凡此旋出旋收者輕。若一出連綿三四日不收者，乃陽毒太甚，宜大青湯，或用荊芥，牛蒡子，甘草，玄參，石膏，桔梗主之。若逡巡不出者，乃風寒外束，皮膚閉密也，宜荊防敗毒散主之。

疹已出而復沒者，乃風寒所逼而然，若不早治，毒必內攻，以致癢？而死。急用升麻湯加荊芥，牛蒡子，甘草熱服，則疹必復出而安矣。

發熱六七日以後，明是疹子卻不見出，此必皮膚堅厚，腠理閉密，或為風寒所襲，或曾有吐瀉，皆能伏也。急用托裏散表之劑，如麻黃湯去杏仁，加蟬退，升麻，外用胡荽酒之類。如一向未更衣者，必毒甚於內，伏而不出《局方》涼膈散加牛蒡子主之。

疹子只怕不能得出，若出盡則毒便解。故治疹者，於發熱之時，當察時令寒暄，酌而治之。如時證大寒，以桂枝葛根湯，或麻黃湯發之。時證大熱，以升麻葛根湯，或合人參白虎湯發之。不寒不熱，以荊防敗毒散發之。如兼疫癘之氣，以人參敗毒散發之。如盡一劑，不出，再作本湯服之，外用胡荽酒，又以苧麻蘸酒遍身戛之，務令亟出。如三四作更不出，加腹中脹痛，氣喘昏悶，則死證也。

景岳曰：按此萬氏之法，極得隨時制宜之善，已盡發表之義矣。然發表之義，亦最不易，即如營衛不足而疹有不能出者，其證甚多，若徒知發之，而不知滋之，則營衛有弱者，非惟不能發，而且恐窮其源矣。此其或在脾胃，或在血氣，必得其神，庶乎有濟。如傷寒三表之法，實亦有關於此。

疹毒出盡，則邪氣解散，正氣自然和平。如發熱煩悶，或嘔吐，或泄瀉，此毒邪壅遏，尚未出盡也。煩熱者，黃連解毒湯。嘔泄者，柴胡橘皮湯。並外用胡荽酒，及苧麻憂法如前。待疹子出盡，則煩熱自去，嘔吐自止矣。

疹有既收而餘毒未盡，至三日之外又復發出，或至五六次不已者，此因發熱之時，不避風寒，致令邪氣鬱於肌肉之間，留連不散，雖曾解散，終屬未暢耳。若兼雜證，亦當隨證治之。

疹形色九凡看麻疹初出之法，多於耳後，項上，腰腿，先見其頂尖而不長，其形小而勻淨者吉也。若色見通紅，則疹發於心，紅者，火之正色也。若疹色淡白者，心血不足也，養血化斑湯主之，或四物湯加防風。色大紅焰或微紫者，血熱也，或出太甚者，並宜大青湯主之，或四物湯去川芎加柴胡，黃芩，乾葛，紅花，牛蒡子，連翹，涼血滋陰而熱自除，所謂養陰退陽之義，亦五死一生之證也。若黑色者，則熱毒尤甚，而十死一生之證，此尤不可不明察之而混為施治也。

凡疹初出色赤者，毒盛之勢也。但大便調，欬嗽多，右手一指脈輕重取皆有力，雖勢重不礙，但當隨證調理。若嗽少，右手一指脈無力，雖三日後收，其渾身疹瘡變為紫色，壅結於皮膚之間，若用解利之藥，其色漸轉紅色，嗽多流涕，頗思飲食者生，若投二三劑難變者難療也。

疹涕十凡疹出至二三日，必兩鼻俱乾。待收完，看毒氣輕者，清涕即來，就思飲食，此不必服藥。若清涕來遲，不思飲食者，須要清肺解毒，必俟清涕出，方可不用藥。　　疹吉凶十一或熱或退，五六日而後出者輕。透發三日而漸沒者輕。淡紅滋潤，頭面勻淨而多者輕。頭面不出者重。紅紫黯燥者重。咽喉腫痛不食者重。冒風沒早者重。移熱大腸變痢者重。黑黯乾枯，一出即沒者不治。鼻扇口張，目無神者不治。鼻清，糞黑者不治。氣喘，心前吸者不治。

總論治法十二疹喜清涼而惡濕，痘喜溫暖而惡涼，此固其大法也，然亦當有得其宜者。如疹子初出，亦須和暖則易出，所以發苗之初，只要發出得盡，則疹毒便解，非若痘之苗而秀，秀而實，而後毒解也。痘子成熟之時，若太溫熱，則反潰爛不收，是痘之後亦喜清涼也。故治痘疹者，無過熱，無過寒，必溫涼適宜，使陰陽和平，是為得之。

痘宜內實，可用補劑；疹忌內實，只惟解散，惟初熱發表時略相似耳。既出之後，痘宜補氣以生血，疹宜補陰以制陽。何也？蓋疹熱甚則陰分受其熬煎，而血多虛耗，陰津被剋，故治以清火滋陰為主，而不可少動其氣，若燥悍之劑，首尾皆深忌也。世知痘證所係之重。而不知疹之殺人尤甚，方書多忽而不備，良可太息也矣。

斑疹之毒，皆由於火。《內經》曰：赫曦之紀，其病瘡瘍。故或遇二火司天，或司運之歲，肺金受制，感而發者居多。輕則如蚊跡之狀，或壘腫於皮膚間，名曰癮疹。重者如硃點紅暈，或片片如錦紋，名曰斑疹。大抵色赤者吉，色黑者凶。其證似傷寒發熱，凡三四日而出，七八日而靨也。凡此之類，皆屬邪熱，治之之法，惟辛涼解利而已。即若吐瀉，亦斷不可用補也。如豆蔻，乾薑之類，切勿輕用。而初發之時，尤不可大汗，只宜升麻，葛根，透邪煎之屬，微表之耳。故用宜斟酌，有不可一概取必也。

標出不紅，現而發熱轉甚，或頭痛身痛煩躁者，升麻湯，或透邪煎。

色赤稠密，身痛煩躁者，升麻湯加紫草，連翹。

寒熱併作，頭痛背強者，升麻湯加羌活，防風，連翹。

頭項面腫，升麻湯加牛蒡子，荊芥。若脈強火盛熱渴者，宜清降其火，以白虎湯加減用之。

自汗煩渴，氣壅脈數者，化斑湯。

身熱煩渴，泄瀉者，柴苓湯，或四苓散。如夏月，益元散。

熱甚，小便赤澀，譫語驚恐者，導赤散，四苓散加辰砂。夏月，益元散加辰砂。

欬嗽甚者，二母散，麥門冬湯，清肺湯。

喘者，小柴胡湯去人參加五味子。

熱甚鼻？，或便血溺血熱甚者，黃連解毒湯。血甚者，犀角地黃湯。

傷食嘔吐，六君子湯加藿香，乾葛，或減去人參。熱甚嘔吐者，解毒湯。小便不利而嘔吐者，四苓散。一二日不通者，導赤散。

大便秘結，發熱身痛者，大柴胡湯。腹脹氣喘者，前胡枳殼湯。

咽喉不利，甘桔湯。兼風熱欬嗽者，加防風。

寒熱往來似瘧，小柴胡湯，如兼欬嗽去人參。

靨後身熱不除者，升麻湯，或去升麻加黃芩，黃連各酒炒用。

下痢赤白腹痛者，黃芩芍藥湯或加枳殼，身熱腹痛者，解毒湯。

餘毒未盡，變生癰疽瘡癤者，升麻湯加防風，荊芥，牛蒡子。

景岳曰：按以上萬氏治疹諸條，皆極詳妥，然其中惟瀉痢氣喘二證則最多疑似。蓋二證之由疹毒，固當如其治矣。然有不因疹毒者，如俗醫但見是疹，無不概用寒涼，不知有可涼者，有不可涼者。其有脾氣本弱而過用寒藥，或以誤食生冷致傷脾胃而為泄瀉者，亦多有之。此一證也，雖曰由疹而發，而實非疹毒之病矣。

但察其別無熱證熱脈，而兼之色白氣餒者，便須速救脾氣，急從溫補，宜溫胃飲，五君子煎，胃關煎之類主之。若執謂疹毒不可溫，則無不危矣。此醫之當知本也。又如氣喘一證，大有虛實。蓋十喘九虛，若察其本非火證，又非外邪，而或以大瀉，或以大汗而致喘者，必皆氣脫之候，此非六氣煎，或貞元飲必不可也。凡此二者，皆不可不加細察，而或者以氣促作氣喘，則萬萬大誤矣。又痘瘡總論中，有因人因證之辨，與此麻疹實同一理，所當參聞。故不可以麻疹之邪，悉認為實火，而不知虛火之為害也。

徐東皋曰：痘難疹易之說，此俗談耳。其有胃氣原弱，所感入深，又或因瀉利而發有不快，或發之未透而隨現隨隱，久之邪氣漸入於胃，必瀉泄不已，出而復出，加之喘促，則必危矣。凡若此者，又豈可以易言哉。所以但有出疹，若見虛弱，急當先補脾胃；其有欲出不出，急當托裏發表以助之。且首尾俱不可瀉，一如痘證同也。

疹禁忌十三凡疹瘡發表之後，紅影出於肌膚，切戒風寒生冷。如一犯之，則皮膚閉密，毒氣壅滯，遂變渾身青紫，而毒反內攻，煩躁腹痛，氣喘悶亂，諸證作矣。欲出不出，危亡立至，醫家病家皆不可不慎。

疹瘡之證，全在調治，禁忌如雞魚炙？，鹽醋五辛之類，直過七七之後方可食之，惟宜食淡，不可縱口，致生他疾也。若誤食雞魚，則終身皮膚粟起如雞皮之狀。或遇天行出疹之時，又令重出；誤食豬肉，則每歲凡遇出疹之月，多有下利；誤食鹽醋，致令欬嗽，則每歲出疹之月，必多欬嗽；誤食五辛之物，則不時多生驚熱，此痘疹之家皆所當慎也。

疹發熱十四瘡疹非熱不出。凡疹子欲出，必遍身發熱或煩躁，或頭眩，或身體拘急。及既出則身便涼，諸證悉解，此一層疹子隨即收者，極輕者也。如疹子既出而熱甚不減，此毒盛者也，宜大青湯解其毒。便澀者，宜黃連解毒湯合白虎湯，或大連翹飲解其裏。大便不通者，《局方》涼膈散加牛蒡子主之。

疹喘嗽十五凡疹證多嗽，此頓出頓入之勢也。但有疹毒，須假嗽多而散，故疹後旬日之內，尚宜有嗽，切不可見嗽多而治嗽也，宜慎之。

疹證屬肺與脾胃，肺受火邪則嗽多，嗽多則頓出頭面并及四肢；大腸受火邪，則上連脾胃而為泄瀉。若早瀉則嗽必減而變為喘，蓋喘嗽二者皆屬於肺。然嗽實喘虛，得嗽者出，得喘者入，入則合眼多痰，胸滿腹脹，色白而毒不盡出，證則危矣。此疹之宜嗽不宜喘，而最不宜於泄瀉也。

疹吐瀉十六凡疹子初起，發熱吐利，純是熱證，不可作寒論。此乃火邪內逼上焦則多吐，下焦則多利，中焦則吐利並作。自利者，宜黃芩湯。吐利者，宜黃芩湯加半夏二錢，生薑三片。自利裏急後重，宜黃連解毒湯合益元散。　　凡疹出一二日，或三四日，忽然大瀉，嗽多者，用升表之藥，加以分利治之。若瀉而兼喘，復見悶亂搖頭者凶。

麻疹現後，大便下膿血，或因泄瀉而變成膿血者，或徑自利者，但看瘡疹出多而色紅又多嗽者，只宜表疹。俟其收後，方宜解毒，兼治其痢。

疹子初起，最忌泄瀉，然亦有始終泄瀉而不妨者，稟之強弱異也。若因瀉嗽減而變為喘者則危矣，詳前喘嗽條。

身熱煩渴泄瀉者，柴苓湯，四苓散。如熱甚或夏月，益元散。

疹後作痢，亦有看手咬指甲，撕口唇皮，及咬人等證，當以解毒分利藥治之。若所下稠涎，紅白相兼者，務要用解毒之藥。若晝夜由三，五十次，漸減至二，三次，或漸多嗽，右手一指脈漸起，清涕復來者，方可望生。若痢變煤色，或成屋漏色，或如青菜色，肛門如筒，喘促音啞，飲食不進，午後腮紅，皆不治。

景岳曰：自古方書，凡發揮未盡，及用治未當者，間亦有之，而惟於泄瀉一證則尤其為最。何也？蓋古人以泄瀉為熱者什九，故多用河間黃芩芍藥湯為主治，而不知凡屬泄瀉，最多脾腎虛寒也。即如出疹一證，雖有由疹毒而瀉者，然果係實熱，多不作瀉，但致瀉者，率由脾胃之弱。若但知清火解毒，則脾必日敗，而漸成屋漏，青菜色，及氣促，絕食不治之證矣。病而至此，豈猶熱耶？總屬誤耳。

故凡治泄瀉者，即雖是疹，亦必察其有無熱邪。如無熱證熱脈，即當於痘瘡泄瀉條求法治之，庶最危者猶可望其生也。故余於諸法之外，而獨言其要者有如此。

疹飲食十七凡出疹者，多有五六日不飲食，此胃為邪氣所侵，亦為邪氣所養，故不食亦不妨。切不可著意治之，只宜治疹，疹瘡出盡，毒氣漸解，即思飲食。尤不可與？食，雖用粥飲，每次只可少與，候氣清神爽，身全不熱，漸漸加添，但宜少而頻也。

凡出疹之先，平昔過用？食者，或正出時吃？食者，或胃氣漸開即思？食而用早者，因動胃火，以致清涕不來，身體作熱，兩眼看手，咬指摳鼻，撕口唇皮，及撕眼劄毛者，此皆疹後食復之病也，當清肺解毒，加消導之劑治之。

疹飲水十八凡患疹之人，不拘大小，自起至收，必皆喜飲涼水。此不必禁，但宜少不宜多，宜頻不宜頓，則毒氣隨之漸解。

疹渴十九凡疹子渴喜飲水，純是火邪，肺焦胃乾，心火內亢故也。初熱發渴者，升麻葛根湯加天花粉，麥門冬；渴甚者，人參白虎湯合黃連解毒湯主之。

疹汗二十凡疹子發熱，或自汗，或鼻？者，不須止之，此亦散越之義。汗者，毒從汗散；？者毒從？解，但不可太過。如汗太多，人參白虎湯，或合黃連解毒湯；？太多者，玄參地黃湯。

疹躁妄狂亂二十一凡疹有初熱而見煩擾譫妄狂亂者，宜升麻葛根湯調辰砂益元散主之。

疹收之後，餘熱未盡，日夜煩躁，譫語狂亂者，辰砂益元散用燈心湯調下，或四苓散加燈草，黃連，黃芩，調水飛硃砂五分主之。

疹咽痛二十二痘疹咽痛亦是常候，乃火毒上薰而然也，勿以喉痺同論，妄用鍼刺。蓋此非喉痺癰腫，原無惡血可去也。痘疹喉病，只是咽乾作痛，宜甘桔湯加牛蒡子，或射干鼠粘子湯，細細嚥之，更以玉鑰吹之。

疹唇口瘡二十三凡出疹之先，或有胃火，及出疹之後，餘毒不散，此熱毒收於牙齦上下，故並唇口生瘡。遇有此證，每日用溫米泔水洗十餘次，急用解毒之藥治之。若或失治，多變走馬疳也。

疹腹痛二十四凡疹初熱一日至五六日之間，多有腹痛之證。此大腸之火鬱於皮竅之中，故作腹痛。俱不可認作傷食，用消導之藥，或以手揉，俱能致害。但解疹毒，毒散則腹痛自止，最宜慎之。

疹後諸證二十五凡疹後餘毒未盡，隨當解之。若停留日久不解，則必致喘嗽，或喉中痰響，或為四肢冷痺，或目無光彩，面色青白，或鼻孔如煙筒，或嗽聲不出。若右手一指脈輕取散亂，重按全無，則成難治之證矣。

疹子收後身有微熱者，此虛熱也，不須治之，待血氣和暢，其熱自退。若熱勢太甚，或日久不減，宜用柴胡麥門冬散；甚則黃連解毒湯，或合人參白虎湯。

疹後熱不退，而髮枯毛豎，肉消骨立，漸漸羸瘦，為骨蒸勞瘵之證者，宜萬氏柴胡四物湯主之，或蘆薈肥兒丸加當歸，連翹治之。遲則變證，為睡則露睛，口鼻氣冷，手足厥逆，遂成慢脾風瘈瘲，不治之證矣。

疹後熱不除忽作搐者，不可以急驚風同論，宜導赤散加人參，麥門冬，送七味安神丸。小便清者可治，短少者難治。如見多痰，或用抱龍丸，或以四物湯加麥門冬，棗仁，淡竹葉，甘草，龍膽草，黃連，茯苓，辰砂，石菖蒲之類治之，或以此藥為末，用蒸餅，豬心血為丸服亦可。

疹退後多有欬嗽之證。若微嗽不已者，此餘毒未盡也，用清肺飲加生甘草，牛蒡子主之。若嗽甚氣逆，發而不已者，此肺中伏火，金虛葉焦也，宜清肺飲，或清肺湯合人參白虎湯，六一散之類主之。若身熱頓嗽，甚至飲食俱嗆出，或欬出血，皆熱毒乘肺而然，宜多用門冬清肺湯，或加連翹，或清金降火湯主之。若欬甚而面浮目腫，胸高喘急，血出口鼻，面色青赤，昏躁搖頭者，死證也。又有肺氣本虛，為毒所逼而發喘不已，但無嗽血嗆食等證者，宜用清肺飲倍加人參治之。不可拘於肺熱之說，而純用清肺解毒之藥也。

疹後餘熱未盡，或熱甚而失血者，四物湯加茵陳蒿湯，木通，犀角，以利小便，使熱氣下行則愈，若血在上者去川芎。

疹後餘毒入胃，久而不散，以致牙齦黑爛，肉腐血出，臭氣衝人者，名為走馬疳，用馬鳴散主之；甚者急用人中白，蘆薈，使君子，龍膽草，黃連，五靈脂，浸蒸餅為丸，滾水服之，以清胃火。若面頰浮腫，環口青黑，齒脫唇崩鼻壞者，死證也。

疹退之後，飲食如常，動止如故，乃卒然心腹絞痛，遍身汗出如水者，此因元氣虛弱，失於補養，外雖無病，裏實虛損，偶然為惡氣所中，謂之中惡。此朝發夕死之證。

附麻疹二十六痘之外有疹，疹之外又有麻疹。麻疹者，亦疹之類，即斑疹也。但正疹則熱至五六日而後一齊湧出，出皆粒粒成瘡，非若麻疹之皮紅成片也。且麻疹之出，則不拘三四日，以火照之，遍身塗朱之狀，此將出之兆。出則細碎，皮紅成片，如蚊蚤之跡者，即麻疹也。亦或有六日始出，出而又沒，沒而又出，不過一周時許。

世俗謂一日三出，三日九出，後方齊出透徹。然亦有不拘者，只三日間，從面至胸背手足，雖隨出隨沒，然只要出透，以遍身紅潤者為美。重者遍身膨脹，眼亦封閉。色有赤白微黃不同，只要紅活，最嫌黑陷，及面目胸腹稠密，纏鎖咽喉者為逆，發不出而喘者即死。所謂麻者，以遍身細碎如麻，無有空處故也。然又有遍身但紅而絕無斑點者，是又謂之火丹，亦其類也。故痘家有夾疹，夾麻，夾丹等證，總皆熱毒所致，俱當詳辨也。

麻疹初起，呵欠發熱，惡寒欬嗽，嚏噴流涕，宜升麻葛根湯加蘇葉，？白以解肌，切忌大汗。若潮熱甚者，加芩，連，地骨皮。譫語者，調辰砂益元散。欬嗽加麻黃，杏仁，麥門冬，石膏。欬甚熱甚者，用涼膈散加桔梗，地骨皮。泄瀉者，宜四苓散。便紅合犀角地黃湯。吐血？血，用犀角地黃湯加山梔。小便赤加木通。寒熱似瘧，小柴胡湯。

麻疹已出，煩躁作渴者，解毒湯合白虎湯。喘而便閉者，前胡枳殼湯加五味子。便秘甚者，小承氣湯。譫語溺閉者，導赤散。小便如泔者，四苓散加車前，木通。譫語如狂者，解毒湯調辰砂益元散。大小便血者，犀角地黃湯合解毒湯。吐血？血，解毒湯加炒山梔，童便。泄瀉，解毒湯或四苓散。喘兼泄瀉，溺赤澀者，柴苓湯。煩熱大渴作瀉者，白虎湯加蒼朮，豬苓。熱盛乾嘔者，解毒湯。傷食嘔吐，四君子湯。夏月因熱作嘔，四苓散加人參。

麻證初起，及已出已沒，一切雜證俱與痘疹大同，但始終藥宜清涼。雖曰麻喜涼，痘善溫暖，不易常道，然虛則補，實則瀉，寒則溫，熱則涼，方是醫家玄妙。故治麻亦有血虛而用四物湯，氣虛而用四君子湯，傷冷則溫中，理中之藥，皆當因證而用也。

麻證收後，餘毒內改，凡尋衣摸床，譫言妄語，神昏志亂者死。如熱輕而餘毒未除，必先見諸氣色，若有所見，須預防之，始終以升麻葛根湯為主，或四味消毒飲，或六味消毒飲，解毒湯，隨證選用，仍忌魚腥？蒜等物。

水痘二十七凡出水痘，先十數點，一日後，其頂尖上有水泡；二日三日，又出漸多；四日渾身作癢，瘡頭皆破，微加壯熱即收矣。但有此疾，須忌發物，七八日仍痊。

水痘亦有類傷寒之狀，身熱二三日而出者，或欬嗽面赤，眼光如水，或噴嚏，或流涕，但與正痘不同，易出亦易靨，治以清熱解毒為主。

麻疹論列方二十八四君子湯補一。六君子湯補五。六氣煎新因二一。化斑湯寒三。人參白虎湯寒三。

大柴胡湯攻七。甘桔湯因一七五。黃連解毒湯寒一。升麻湯痘一三九。

透邪煎新因二三。《局方》涼膈散攻十九。清肺飲痘八七。柴胡橘皮湯痘二九。

二母散痘百五十。麥門冬湯痘一四二。萬氏柴胡四物湯痘一四三。柴苓湯和一九二。

小承氣湯攻二。五君子煎新熱六。四物湯補八。人參敗毒散散三六。白虎湯寒二。

小柴胡湯散十九。荊防敗毒散痘三一。解毒湯痘五一。麻黃湯散一。

升麻葛根湯散三十。托裏散痘四。柴歸飲新因十五。清肺湯痘一四五。

仲景黃苓湯寒百五。射干鼠粘子湯痘七七。導赤散寒一二二。四苓散和一八七。

養血化斑湯痘十八。益元散寒百十二。門冬清肺湯痘一四七。瀉白散寒四二。

溫胃飲新熱五。柴胡麥門冬散痘二四。抱龍丸小八五。大連翹飲寒七八。

七味安神丸小七二。馬鳴散痘一三八。四味消毒飲痘四八。蘆薈肥兒丸小百十四。

前胡枳殼湯痘九四。大青湯痘一五三。清金降火湯痘一四九。貞元飲新補十九。

胃關煎新熱九。玄參地黃湯痘八六。玉鑰匙因一九三。胡荽酒痘百十八。

犀角地黃湯寒七九。六味消毒飲痘四九。桂枝葛根湯痘三七。黃芩芍藥湯寒百九。

備用方具列痘疹方末，所當詳閱。

## 卷之四十三烈集痘疹詮

痘瘡上總論一痘瘡一證，俗曰天瘡，原其所由，實由胎毒內臟，而復因時氣外觸，其毒乃發，故傳染相似，是亦天行疫癘證也。但考之《內經》，則止言瘍胗，即今斑疹之屬也。故自越人，仲景，元化，叔和諸公皆無一言及痘，可見上古本無是證，而今則何以有之？愚謂近代之毒，必以醇酒五味造作太過，較古人之恬淡，相去遠矣。或者未信余言，第觀藜藿膏梁之家即有不同，飲之北虜亦不出痘，原其所由，實由是耳。豈果彼無胎毒耶？故凡多遭此害者，當以余言熟味之。

痘瘡變幻百出，虛中有實，實中有虛，要非曲學偏見者可以窺其堂室，若目力心思一有不到，則害不小矣。設或知證而不知形，則無以洞其外；知形而不知脈，則無以測其內；知脈而不知本，則無以探其源；知本而不知因，則無以窮其其變；知因而不知藥，則無以神其治。只此數事，今醫果能全之否？

設有不能而強以為能，則致害於人，獲罪于天，能無畏乎？故余于痘疹一門，留心既久，積驗已多，因蒐採先哲之最精於此者，如文中陳氏，仲陽錢氏，立齋薛氏，羅田萬氏，晨峰程氏，東皋徐氏，改齋友氏，并其他雜錄等書，有述其舊者，有發其未發者，有剖其疑似者，有因涉歷而吐其心得者，盡我愚衷，集而成帙。痘疹玄秘，似無出此。

初辨痘證二痘疹發熱，大抵初時與傷寒相似。然傷寒之邪從表入裏，故見各經之證，痘疹之毒則從裏出表，故見五臟之證。如呵欠悶頓，肝證也；乍涼乍熱，手足稍冷，多睡，脾證也；面燥腮赤，欬嗽噴嚏，肺證也；驚悸，心證也；肌涼耳冷，腎證也。又觀心窩有紅色，耳後有紅筋，目中含淚，或身熱，手指皆熱，惟中指獨冷，乃知是痘證也，便當察其虛實，隨證治之。

辨痘歌五指稍頭冷，驚來不可當。若逢中指熱，必定是傷寒；中指獨自冷，麻痘證相傳。女右男左，分明好細看。

看耳歌兩耳紅筋痘必輕，紫筋起處重沉沉，急須用藥相攻治，十個難求三五生。

看痘法凡初看痘法，以紙撚蘸油照其顆粒，次以手摸面頰，如紅色隨手轉白，隨白轉紅，謂之血活，生意在矣。若揩下不白，舉之不紅，是謂血枯，縱疏亦危。又看目睛神光，口唇舌尖，紅活如常，無燥白之色，乃為吉兆，自可無憂。此觀痘疹之大治。

察脈法凡看痘之法，一見發熱，即當先察其脈。蓋凡痘瘡將出者，未見形跡，必先發熱，既見發熱，脈必滑數。但微見滑數有神而不失和緩之氣者，其痘必輕而少，若滑數加倍而猶帶和緩者，其痘必多而重，尚亦無害；若滑數之甚，又兼弦躁，或芤急無神而全無和緩之氣者，其痘必甚而危。故余於初熟時，便能斷甚吉凶，人多驚服而不知所窺在脈也。凡診此之法，但全握小兒之手，而單以拇指診之，亦最易也。看疹之法，此為第一，而今醫多不知之，亦以古人之未之及耳。

認痘法凡痘瘡緊小充實者，名曰珍珠痘，此則易壯易靨。高大飽滿者，名曰大痘。

此則早壯而遲收。四圍起而中心陷者，名茱萸痘；平扁不突者，名曰蒸餅痘，此則有凶有吉，稀者輕，密者重。

論脈三痘自發熱以至起脹，毒從內出，陽之候也，脈宜浮大而數，不宜沉細而遲。自灌膿收靨以後，毒已外解，陰之候也，脈宜和緩，不宜洪數。又曰：痘瘡之脈，中和為貴，不可過于躁疾，或見微小。故曰：脈靜身涼者生，脈躁身熱者死。又陽病得陰脈者死。大抵四時以胃氣為本，胃氣者，以四時之脈而皆兼和緩，即胃氣也。蓋滑，數，浮，洪為太過，太過為實，實者邪氣實也。弦，遲，微，弱為不及，不及為虛，虛者正氣虛也。設以太過不及之脈，而中無和緩之氣，是皆死候之脈，故曰人無胃氣則死。

形色情性四凡天行痘疹之時，有於未出之先，察其形色情性，可以預知吉凶也。一觀其色：如面顏紅白明潤，與平日同而無變者吉，如忽見紅赤而太嬌，或？白而無彩，頓然改變異於平時者凶。又如額有青紋，目有赤脈，口有黑氣，耳有塵痕者，皆大凶之兆。二觀其形：凡精神暢爽，動止便利，語言清亮者，無病而吉也；如精神衰弱，動止遲留，言語低微異如平時者凶。又原具壽相者吉。

如天夭相，則凡頭破顱解，項小腳細，聲微目無精彩，或睛光露神，啼聲斷續，無喜無情而自語自笑，聰慧太早，肉浮骨嫩者，皆不吉之兆。三觀情性：凡未發熱時；忽生喜心，若與父母戀不忍捨者，及聞見怪異言語妄誕者，皆凶兆也。

日期五痘瘡大約之數，發熱三日，報痘三日，起脹三日，灌膿三日，結靨三日，共十五日，乃大率常數，此其正也。惟痘密毒甚者，常過其期；痘疏毒微者，常不及期，固有不可一例拘者。但得痘色明潤，根窠紅活，飲食二便如常，又無表裏雜證，雖遲數日不妨。設有當出不出，當起不起，當膿不膿，當靨不靨者，須詳察其證。

或為元氣虛弱，不能運行，則補其元氣，或為雜證攻剝，不能通灌，則去其雜證。又六日以前毒發未盡，有雜證者常也；六日以後，毒該盡出，雜證當除而不出者為逆，須詳辨而急治之。

五臟證六痘疹二證，古人有云：痘自里而出於臟，其毒深，故久熱而難出為重；疹自表而出於腑，其毒淺，故暴熱而易出為輕。余謂此說未必然也。蓋痘疹皆出於臟腑，未有表裏不相通者，但出於腑者在痘亦輕，出於臟者在疹亦重。所以凡是疹子，必發熱至五六日而後出，不可言易。且疹子多屬肺經，豈肺經非臟耶？

心經痘證，心主火，凡紅赤煩渴，或上竄咬牙者，心臟熱也。心熱者，導赤散。心虛者，人參，麥門冬，生地黃，當歸之類。煩渴邪盛者，葛根解毒湯。脾經痘證，多有吐瀉腹痛者，訣云：發熱肚中痛，斑瘡腹內攻。發多防未透，發少更防癰。可見瘡疹腹痛乃為惡候，當察腹痛吐瀉各條治之。肺經痘證，凡發熱之時，喘息氣逆，喉中涎響，此肺經惡候也。蓋毒火內蒸刑肺而然，當察本條治之。

肝經之痘，凡發熱之初，多有驚搐等證。蓋痘毒多熱，熱則生風，風熱相搏，故發驚搐。然有當速治者，有不必治者，詳見本條。腎經痘證，初發熱時，便覺腰痛。蓋腎與膀胱為表裏，今毒由太陽傳入少陰，所以腰痛。此其毒陷陰分，最非佳兆，宜察本條治之。

毒歸五臟，證有不同，當詳辨也。毒歸於心，則為斑疹，為驚悸，為壯熱，為咽乾，為痛，為渴，為汗，為丹瘤，為癰瘍潰爛。毒歸於肺，則為欬，為喘，為癢，為？血，為瘡，乾燥皺揭，為肩臂痛。毒歸於脾，則為吐，為瀉，為腫，為脹，為腹痛，為唇瘡破裂，為舌本強，為手足痛，為不食。

毒歸於肝，則為悶亂，為水皰，為目病。為卵腫，為乾嘔，為筋急拘攣，為吐蚘，為寒戰咬牙。毒歸於腎，為腰痛，為黑陷，為失音，為手足逆冷，為咽乾痛，為饑不欲食，為多唾。毒歸於腸胃，為泄瀉，為痢膿血，為腹鳴矢氣，為大便不通。毒歸於膀胱，為小腹滿痛，為溺血，為遺溺，為小水不通，為頭頂腫痛，為反張，為目上視。

以上五臟之證，舉其概耳，凡諸證治，俱備雜證各條之中，宜詳究之。

分氣血七氣血各有所主。凡痘之終始，無非藉賴血氣，但得血氣充暢，則易出易收，血氣不足，則變證百出，故治痘者，必當先顧血氣。然氣屬陽，無形者也；血屬陰，有形者也。故無形之屬，皆氣主之；有形之屬，皆血主之。是以氣主標，血主本；氣主發，血主肥；氣主形，血主色；氣主橐，血主根基。

故氣能起脹，以主郛郭；血能灌漿，以成飽滿。至其為病，則凡為白，為陷，為灰色，為不起發，為頂有孔，為出水，為痛，為癢，為浮腫，為豆殼，為不靨不落，為飢表不固，為膚腠不通等證，皆氣之為病也。又如為紫黑，為乾枯，為無血，為無膿，為黑陷黑靨，為腫痛牙疳，為疔癰斑疹，為津液不達，為痘後餘毒，皆血之為病也。此氣血之分固有如是，然血無氣不行，氣無血不止。氣至而血不隨，雖起發而灌必不周；血至而氣不至，雖潤澤而毒終不透。故治此者，有不可不兼顧也。

辨虛實寒熱八察痘之要，惟在虛實二字。蓋實者，邪氣實也，邪實者，宜清宜瀉；虛者，血氣虛也，血氣虛者，宜溫宜補。且痘本胎毒，非藉元氣不能達，非藉元氣不能收。故凡欲解毒清火，亦須憑藉元氣，使元氣無力，則清亦不能清，解亦不能解，設有不支，尚能堪此清解不？此痘瘡之終始，皆當斟酌元氣為主。

痘瘡表實裏虛者，必易出難靨；表虛里實者，必難出易靨；若表里之氣俱充實，其瘡必易出易靨。故凡自始出以至十日之外，外則渾身壯熱，內則飲食二便俱如常，此即表里俱實者也，其瘡必光澤起發，且易收易靨也。

表裏各有虛實。凡表虛者，或惡寒，或身不大熱，或寒熱往來，四肢厥冷，或面青色白，多汗惡風，或怠惰嗜臥，或痘色灰白，頂陷不起，發不光澤，或色嫩皮薄癢？，或如水泡，摸不礙手，或根窠不紅，或倒靨不能結痂，脈必浮細而弱，是皆表虛之證，治宜溫補陽分。裏虛者，凡痘瘡已出未出之間，有為吐瀉嘔惡，或喜熱飲食，或為少食，不思飲食，或食亦不化，或為二便清利，為溏瀉，為不渴，為氣促聲微，為神昏多睡，為腹膨噯氣，為吞酸，為脈弱無力，是皆裏虛之證，治宜溫補陰分。

表實者，為身體壯熱無汗，為面赤唇紫，頭疼身痛，眼紅鼻塞，皮焦膚赤，手足熱甚，為痘色紅紫，焮腫疼痛，為皮厚而硬，為癰腫斑疔，為脈浮洪滑大，是皆表實之證，治宜清解表邪。裏實者，為二便秘結，胸膈脹滿，為唇燥咽乾，口瘡舌黑，為大渴欬嗽，痰涎喘粗，為煩躁驚狂，聲高譫語，為脈沉數洪滑，是皆裏實之證，治宜清解裏邪。

張翼之曰：吐瀉少食為裏虛，陷伏倒靨灰白為表虛，二者俱見，為表裏俱虛，用異功散救之，甚至桂，附，靈砂亦可用。若能食便秘而陷伏倒靨者為裏實，輕則射干鼠粘子湯，重則前胡殼湯。下痢多血能食者為裏實，若實其裏則結癰毒。紅活綻突為表實，若補其表則潰爛不結痂。

痘瘡表裏皆有寒熱，熱則陽證，實則陰證，寒則血氣凝澀而不章，熱則血氣淖澤而不斂。然熱證多實，最忌耆，朮，桂，附及諸熱燥之物，若元氣虛弱者，即有熱證，總不可執為實熱。實證多虛，最忌芩，連，梔，檗及諸苦寒之物，雖形體強盛，但見虛脈虛證，總不可認作有餘。表寒者，不起發，不紅活，根窠淡白，身涼癢？，倒陷乾枯，皆肌表無陽之證，治宜補陽溫表。裏寒者，為吐瀉，為嘔惡，為腹脹，為腹痛，為吞酸，為不欲食，為寒戰咬牙，氣寒喜煖，為二便清利，完穀不化，皆臟腑無陽之證，治宜溫中補陽。

表熱者，為肌膚大熱，根窠紅紫，頂赤發斑，頭面紅腫，紫黑焦枯，癰腫疔毒痛甚，皆火在肌表之證，治宜散邪解毒。

裏熱者，為煩躁狂言，口乾大渴，咽腫喉痛，內熱自汗，小便赤澀，大便秘結，？血溺血，皆火在臟腑之證，治宜清熱解毒。虛實寒熱等證，雖表裏之分，各有如此，然表之虛實，表之寒熱，孰不由中氣之所使，故惟善治中氣，則未有表不和調者也，是即必求其本之道。

純陰無陽之證，凡痘瘡發熱，手足卻宜和煖，若手足厥冷，必其人曾有吐瀉，脾臟氣虛也。脾主四肢，所以冷為惡候，即有外證，亦不可單用發散，反損脾胃之氣。此當溫中兼表，宜黃耆建中湯，或六氣煎，五物煎加防風，羌活，生薑，荊芥之類，以補養脾胃血氣，而助痘疹之成就也。

部位吉凶九五臟之屬，皆見于於面，故但察部位，可知吉凶。蓋人之面部，左頰為肝，右頰為肺，額上為心，頦下為腎，鼻為脾土。又目為肝之竅，鼻為肺之竅，口為脾之竅，耳為腎之竅，舌為心之苗。若痘疹未出之先，但得面中諸部明潤者吉，燥暗者凶。又山根為命宮，年壽為疾厄宮，此二宮紅黃光明者吉，青黑昏暗者凶。

三陽之脈皆會於面，正額為太陽脈之所會，唇頦為陽明脈之所居，兩耳前后為少陽脈之所過。痘為陽毒，故隨陽氣而先見於面。惟陽明經乃胃與大腸，積陳受腐，血氣俱多之處，故痘疹初發，但於本經口鼻兩旁，人中上下，腮頦年壽之間先出現者為吉。如太陽經則水火交戰之處，少陽經則木火相并之鄉，若於其位先現者凶。凡起漿收靨亦皆如是。

通身部位皆有所辨，如頭為諸陽聚會之處，兩頤兩頰為五臟精華之腑，咽為水穀之道路，喉為呼吸之關門，胸腹乃諸陽受氣之海，為心肺之所居，脊背乃諸陽之統會，為十二經藏氣之所繫，凡此五處稀少者吉。若頭額多者，謂之蒙頭。頸項多者，謂之鎖項。胸前多者，謂之瞞胸。蒙頭則陽毒亢，真陰竭。

鎖項則出入廢，氣化絕。瞞胸則心腹近，神失守。兩頰兩頤多至成片，或如塗朱，則肝盛剋脾。凡此者，至八九日間，多見滑泄瀉青，或不能食，最為險候，故皆不宜多也。惟四肢雖諸陽之本，然乃身所役使，卒伍卑賤之屬，故雖多亦不至害。凡起發成漿收靨俱如此也。又心窩手足心，謂之五心，痘俱多者必重。若頭面，胸項，手足細碎稠密一樣者，恐氣血衰微，脾胃虛弱，不能周流灌注，則無不危矣。

痘形痘色吉凶十萬氏曰：形乃氣之充，色乃血之華，凡看痘者，舍此更無他法。是故形貴尖圓起發，若瘡皮厚硬而平？者凶。色貴光明潤澤，根窠紅活，而慘黯昏黑者凶。然形有起發而或致變者，由色不明潤，根不紅活故耳。若痘色光澤，根窠紅活，雖平？亦為可治。然色以紅活為貴，而猶有圈紅，噀紅，舖紅之別。圈紅者，一線淡紅緊附于根下，而無敗走之勢，吉之兆也。

噀紅者，血雖以附而腳跟血色隱然不聚，險之兆也。舖紅者，痘色與肉不分，平舖散漫，凶之兆也。以此察之，則死生可預決矣。根窠者血之基，膿者血之成，故六日以前專看根窠，若無根窠，必不灌膿，六日以後專看膿色，若無膿，必不結痂，此必然之勢也。

吉證十一一看口唇舌尖紅活，無燥白之色者吉。二看根窠紅潤圓活，地白分明者吉。三看心窩額上稀少者，最為順候。四看痘頂出來，不焦不紫者吉。五看顏色無黑陷，痘頂內暗而黃如蒼蠟色，外潤而黃如油色者吉。

凡看痘之法，須察部位，并察多寡。大抵痘少者毒少而吉，痘多者毒甚而凶。如上而頭面，次而咽喉，前而胸腹，後而腰背，下而四肢，凡此五處，但得二三處稀少，而頭面別無危證，即吉候也。若五處通身皆密，即雖顆粒分明，恐氣血不能周給，必難盡灌，或既灌而不能收，或既收而不能脫，客強主弱而外盛內虛，小舟重載而力不勝任，鮮不覆矣。此多寡之宜察，勿謂雖多亦吉也。

凶證十二痘未出而聲啞嗾喉者不治。已出五日內見者亦不治。

痘未壯而先抓破無氣血者不治。

痰涎壅盛氣急者不治。

痘未出已出而神昏氣促，躁亂不寧者不治。

腹痛而瀉膿血者不治。

肌肉黎黑如被杖者不治。

漿水米粒不入口，或飲食嗆喉者不治。

眼內黑珠起浮油混睛者不治。

眼中神光不明，珠色轉綠轉赤者不治。

閉目昏睡，舌捲囊縮者不治。　　頭溫足冷，悶亂飲水者不治。

吐瀉不止，藥食不停不化，直下及肛門如竹筒者不治。

胃熱發黃，身如橘色，下利者不治。

痘初出即青晦焦黑者不治。

密如蚕種，全不起發，平片花搭者不治。

痘瘡癢？，寒戰不止者不治。

舊有瘡瘍走漏氣血，而敷藥不效者不治。故曰：不怕五心有痘，只怕原瘡泄漏。原瘡即是未痘之先有瘡，泄去膿血，最為凶也。若果五心稀少，而飲食如常者，亦不妨事。

痘後傷風傷食，肌肉瘦脫者不治。右除此之外，雖有雜證險證，及痘之稠密，

但略有潤澤興起之意，須仗醫之高妙，患家之心託弗惑，細心調理，自有可收全功者。

怪痘形證十三怪痘者，乃逆痘中之尤甚者，形證不一，不可不辨。

痘初出時，而胸手足已見紅點，卻不起發，不成膿漿，隨即收斂，若加氣促聲啞悶亂者即死，此名內陷證也。此證若無煩喘悶亂等候者，名曰試痘。迥五七日後，必復發熱而痘出者，其痘必重。

痘瘡初出，如蚊蚤所咬，三日後反不見者，名反關痘，五日死。

痘子出現，三兩成叢，根腳堅硬成塊者，此名痘母，六七日死。

痘子將出，身上有紅腫結硬處，似瘤非瘤，似癰非癰者，亦名痘母，三五日死。以上二證，俱宜真人解毒湯救之。

痘初出便成血泡，或水泡，隨即破壞者，此名爛痘，二三日死。

痘出後，遍身都是空殼不作膿水者，此名空痘，八九日死。

痘當出現起發之時，中有乾黑者，此名鬼痘，宜用臙脂水塗之，勿使蔓延。若不能急治，則乍起乍？，當靨不靨，或多作番次而出，綿延日久而死。

痘出起發之時，中有痛甚如刀剜，叫哭不停者，此名痘疔，五六日死。

痘當起發之時，枯燥不潤，？伏不起，皮膚皺揭者，此名乾痘，五六日加煩滿喘急而死。

痘於起發之時，皮嫩易破，摸之溫手者，此名溫痘，六七日癢？而死。　　痘起發之時，瘡色嬌艷，皮薄光潤，鮮紅可愛者，此名嫩痘，八九日後不能成痂，必癢？而死。

痘於起發養漿之時，瘡頭有孔，漿水漏者，此名漏瘡，五六日後癢？而死。

賊痘者，是諸痘未漿而此痘先熟也。又名假雲泛。多在太陽，喉口，心胸等處，三日見者六日死，四日見者七日死，五六日見者十一，二日必死也。

痘出雖稀，根窠全白無血色，三四日後雖亦起脹，然按之虛突，此亦名為賊痘，氣血太虛，至灌漿時，必變成水泡，大如葡萄，皮薄若紙，抓破即死。

膿水將成之時，其瘡自破，有孔而深者，此名倒陷。　　將靨之時不能成痂，皮脫骨黑者，此亦名倒陷，俱不治。

痘於收靨之時不能成痂，皮肉潰爛，膿水淋漓者，此名痘癩，能食則生，不能食則死。凡以上者，皆不治之證。

死證日數歌十四初出頂陷連肉紅，過至九日一場空。又如血點帶紅紫，斑證只在六日中，發斑黑者在朝夕，斑青頃刻去勿勿。無膿癢？期二日，不治腰疼及挺胸。報痕似疿如蠶種，舌捲囊縮命不充。紫泡刺出黑血者，飲食嗾喉證俱凶。難療面腫痘不腫，青色黑陷及無膿，二便流利下腸垢，更加吐瀉出蚘蟲，頭溫足冷好飲水，痘先驚後藥難攻。氣促泄瀉渴不止，目無神者數當窮。聲啞失音叫與哭，痘色縱好也難終。有種氣急亦難治，庶幾灌好是傷風，見此宜服蘇飲，起死回生須見功。

發熱三朝辨吉凶十五初發熱時，身無大熱，或熱或退，神清氣爽，唇鼻滋潤，腰腹不疼，自始至終皆飲食如常，大便稠實，小便清利，而無雜證者吉，不必服藥。

初熱時，先發驚搐一二次而隨止者，此痘出心經也，乃為吉兆，不必治之。若甚驚不止，日發三五次，或連日不止，痘出多而密者，乃凶兆也。

初發熱時，吐瀉不甚而隨止者吉。

正發熱時，或得大汗一身，汗隨止而脈見稍平者吉。

初發熱時，用紅紙條蘸麻油點照之，如心窩或遍身有成塊紅者，八九日後決死。

發熱一日，即遍身齊出，或稠密如蠶種，摸之不礙手者決死。

發熱時，腹中大痛，腰如被仗，乃至報痘而痛猶不止者決死。

發熱時，頭面上有一片紅如胭脂者，八九日以後決死。

發熱時，口鼻或大小便俱失血者決死。

發熱時，妄見妄語，昏不知人者死。

發熱時，腹脹而痛，大叫不止者死。

正發熱三日之內，其熱勿退而反煩躁悶亂，坐臥不安，此外雖清涼內卻熱也。若見手足冷，腹脹氣喘者即死。以上諸證，俱不必治。

報痘三朝辨吉凶十六見點之時，頭面稀少，胸前背上皆無，根窠紅潤，頂突礙手，如珠光澤，此為上吉，不必服藥。

發熱三日或四五日，熱稍退，乃于口鼻，腮頤，地閣，頸項之間，或四肢，先放數點，大小不一，淡紅潤色，痘與肉色紅白分明者吉。

痘作二三次出，三日後手足手方纔出齊，出齊後，頭面胸背稀少，尖圓緊實，飲食二便如常者吉。如無他證，不宜妄行用藥。

痘之初出，三五相連者必密，單見者必稀。

痘瘡上身多，下身少者吉，反是者險。

發熱至五六日，痘應出不出，以燈照之，只在皮膚中有紅點，但其色脈和平，別無逆證，忽然眩冒大汗出者，毒氣痘瘡一齊從汗而出者，此名冒痘，再無壅遏之患，乃吉兆也。一，痘瘡變化莫測，有等身無大熱，亦見報痘，但不灌膿結痂，或出而復沒者，此名試痘，不可誤作輕看。再過數日，忽然大熱，必然復出，宜審治之。

發熱一日便出者凶。或一齊湧出，如蠶種密布者決死。

大熱未退而見紅點數粒，先見于太陽，額角，髮際，天庭，或山根以上等處，此陽毒乘虛上侵陽位也，大非吉兆。再加目紅唇裂，痰鳴色紫，或白者尤甚，又或有三五粒聚於一塊者，此名銅錢痘，皆不吉之兆，急宜涼血解毒，以防其危。

痘瘡初出紫色紅片者，名紫雲痘，四日死。

痘瘡初出當頂紅者，六七日死。蓋痘欲淡紅如線，附於根下，不欲當頂紅也。

痘已出一遍，又出一遍，心腹疼痛不止，口氣臭，色紫黑者決死。

痘瘡皮薄，色白而光，根窠全無紅色，或根帶一點紅，三五日後乃如綠豆樣，此痘決不能成膿，只成一胞清水，擦破即死。

色紅帶艷，皮肉盡紅者，必不成膿，癢？而死。

報痘之時，全不起頂，有如湯泡及燈草火燒者，十餘日後，必癢？而死。

報痘之時，有黑斑如痣狀，或肌肉有成塊黑者即死。

報痘時，若口鼻及耳有紫紅色，或血出不止者決死。

報痘之時，應出不出，或起紅斑如蚊跡者，六日後必死。

報痘之時，腰腹痛，或狂言煩躁，大渴，吐瀉，不食者，俱不治。

報痘之後，痘已齊而身熱不退，反甚者死。

痘齊之後，毒已外達，則內當安靜，而反見煩躁悶亂，譫妄不止者，此邪氣盛極，神機無主也，必死。

起發三朝辨吉凶十七自報痘三朝之後，不疾不徐，先出者先起，後出者後起，大小分明不相連串，尖圓堅實，紅活肥滿，面目漸腫，依期灌漿，飲食二便如常，而無他證者，此表裏無病，大吉之兆，不必服藥。

痘雖起發，而色見灰白，腫如鍚餅者，看其人臟氣何如，如能食便調，無他證者吉；若不能食，或吐利，或瘙癢者凶。

痘起一分，則毒出一分，至五六日不盡起發，又色不紅活者，大無生理。

起脹三日已足，痘皆滿頂紅紫者凶，面目腫甚者亦凶。

痘當起脹之時，遍身雖起而頭面全然不起，或痘不脹而肉脹，頭面皮肉紅腫如瓠瓜之狀，而痘反不起者決死。

起脹之時，遍身痘頂有眼如鍼孔，紫黑色者決死。

痘色乾燥不潤，慘黑不明，或灰白漸至倒陷，或發紫泡者皆死。

起脹時，凡腰腹大痛，或腹脹不能飲食，或氣促神昏，或悶亂不寧，或泄瀉煩渴，或唇白痰鳴，或狂言妄語，啼哭呻吟，如見鬼神者皆死。

起脹時，吐利不止，乳食不化，或二便下血者死。

手足間見而復隱，起而復？，或通身隨脹隨沒，躁而發喘者死。

痘已起脹，內有六七粒細而成塊，於中有一大痘扁闊歪斜者凶。

痘起紫色，刺出黑血如屋漏水者死。

痘於起發時，瘡頭便戴白漿者，不分何處，并非佳兆，不特唇口然也。

灌膿三朝辨吉凶十八痘自起發之後，小者漸大，平者漸高，陷者漸起，外帶微紅，內涵清漿，以至灌膿之時，卻要個個成膿，根腳紅活，其形圓滿光澤，此時毒化成漿，由綠色而漸變蒼蠟，以手按之，其皮堅硬，膿漿厚濁，約束完固，無少破損，飲食二便如常，此上吉候也，不必服藥。

痘密者，自起至漿，漸至壯大，未有不相串者，雖相連屬，只要根腳分明，陷者盡起，無處不透，則毒從漿化，膿成而毒自解，無伏留者矣，此亦吉候。

痘之初出，或頂平，或中心陷下，或白色，只要其人能食，二便如常，治無乖謬，以及灌膿之時，陷者微起，平者微尖，淡白者紅活，窠中血水盡化為膿，但得如此，毒已解矣。又表無痛癢之證，裏無吐瀉之證，是表裏俱無病也，如此者，坐待收靨，不可妄投湯劑。

灌膿時，紅紫黑色，外剝聲啞者死。

灌時純是清水，皮薄而白如水泡者，三四日必抓破而死。

膿不能灌而乾枯焦黑，或全無血水，？陷者即死。

頭面腫大，瘡盡搔破，臭不可近而足冷者決死。

灌膿之時，吐利不止，或二便下血，乳食不化，痘爛無膿者決死。

灌膿之時，二便不通，腹脹，肉黑發斑，譫妄氣喘，或寒戰咬牙者決死。

回漿之時，漸當蒼黑收斂，而反光嫩不斂者，此氣血兩虛，漿不能乾，必發癢，搔破而死。

膿漿未成，忽然乾收，或青紫焦黑者死。

忽然作癢，正面抓破，皮脫肉乾者死。

諸痘有漿而天庭不起，或額上如沸湯澆破，臭連兩頰，水去而乾，似靨非靨者死。

結靨三朝辨吉凶十九痘至十日之外，血化毒解，膿必漸干，如蒼蠟色，或如葡萄色，從口鼻兩旁面部數起，以至胸腹而下，然後額上與腳背一齊結靨而落，別無內證，飲食二便如常，或從手足心，手指尖或陰上先收者，俱吉候也。

痘既蒼蠟收靨而身有微熱者，乃燒瘢之證，但飲食如常，俱不必治。

痘當靨時，遍身臭爛，目無神氣者決死。

當靨之時，遍身發癢，搔破無膿，皮捲如豆殼而乾者死。

當靨之時，無膿而氣急聲啞，或手足顫掉，或寒戰咬牙，或腹脹痰響，或足冷過膝，或小便少而大便頻者，皆死。

當靨時，兩臉乾硬，按之如石者死。

痘至收靨，飲食不進，口中常如食物動而不止者決死。

面部胸腹未靨而腳先靨者危，陰勝陽也。

遍身俱靨，內遺數粒獨不靨者，尚能殺人，如蛇之退皮，中有一節被傷，不能全退者終死。其有靨至項下或至胸住定，而服藥不效者亦死。

痘瘡未該靨而卒然焦紫者死。

痘當靨時，遍身未見膿成，而口唇上下痘先黃熟者，毒氣內攻於脾也，凶。

痘瘡有膿結靨者則為吉證，若無膿收靨，則立其危。

痘未收靨，而口唇腐爛及口白到舌者危。

收靨時，前后有紅紫泡者不治。

落痂後辨吉凶二十痘瘡收後，其痂先後自脫，痂厚落遲，離肉不粘者吉。

自食痘痂者，雖有他證不死。

痘痂雖落，而痘瘢雪白，略無血色者，氣血脫盡也，若不急培元氣，則過後必死。

痂落後，每發驚而神無所依者，心氣絕也，危。

痂落後，手足顫掉，咬牙噤口，目閉腹脹，足冷過膝者不治。

原痘乾燥，膿少不灌，雖結靨落痂而疤白者，或有餘熱不退者，雖過一月亦要死。

痘瘡上論列方二十一真人解毒湯痘五二。

景岳全書-景岳全書卷四十三終

## 卷之四十六聖集外科鈐上

外科鈐上經義一癰疽篇

黃帝曰：血氣已調，形氣乃持。余已知血氣之平與不平，未知癰疽之所從生，成敗之時，死生之期有遠近，何以度之，可得聞乎？岐伯曰：經脈流行不止，與天同度，與地合紀。故天宿失度，日月薄蝕，地經失紀，水道流溢，草萱不成，五穀不殖，徑路不通，民不往來，巷聚邑居則別離異處。血氣猶然，請言其故。夫血脈營衛，周流不休，上應星宿，下應經數。

寒邪客於經絡之中則血泣，血泣則不通，不通則衛氣歸之，不得復反，故癰腫。寒氣化為熱，熱勝則腐肉，肉腐則為膿，膿不瀉則爛筋，筋爛則傷骨，骨傷則髓消，不當骨空，不得泄瀉，血枯空虛則筋骨肌肉不相榮，經脈敗漏，熏於五臟，臟傷故死矣。黃帝曰：願盡聞癰疽之形，與忌曰名。

岐伯曰：癰發於嗌中，名曰猛疽，猛疽不治，化為膿，膿不寫，塞咽，半日死；其化為膿者，寫則合豕膏，冷食，三日已。發於頸，名曰天疽，其癰大以赤黑，不急治，則熱氣下入淵腋，前傷任脈，內熏肝肺，熏肝肺十餘日而死矣。陽氣大發，消腦留項，名曰腦爍，其色不樂，項痛而如刺以鍼，煩心者死不可治。

發於肩及臑，名曰疵癰，其狀赤黑，急治之，此令人汗出至足，不害五臟，癰發四五日，逞？之。發於腋下赤堅者，名曰米疽，治之以砭石，欲細而長，疏砭之，塗以豕膏，六日已，勿裹之。其癰堅而不潰者，為馬刀挾纓，急治之。發於胸，名曰并疽，其狀如大豆，三四日起，不早治，下入腹，不治，七日死矣。發於膺，名曰甘疽，色青，其狀如穀實栝蔞，常苦寒熱，急治之，去其寒熱，十歲死，死後出膿。

發於？，名曰敗疵，敗疵者，女子之病也，灸之，其病大癰膿，治之，其中乃有生肉，大如赤小豆，剉菱翹，草根各一升，以水一斗六升，煮之竭，為取三升，則強飲，厚衣坐於釜上，令汗出至足，已。發於股脛，名曰股脛疽，其狀不甚變，而癰膿搏骨，不急治，三十日死矣。發於尻，名曰銳疽，其狀赤堅大，急治之，不治，三十日死矣。發於股陰，名曰赤施，不急治，六十日死。

在兩股之內，不治，十日而當死。發於膝，名曰疵癰，其狀大癰，色不變，寒熱，如堅石，勿石，石之者死，須其柔乃石之者生。諸癰疽之發於節而相應者，不可治也。發於陽者百日死，發於陰者三十日死。發於脛，名曰兔齧，其狀赤至骨，急治之，不治害人也。發於內踝，名曰走緩，其狀癰也色不變，數石其輸而止其寒熱，不死。

發於足上下，名曰四淫，其狀大癰，急治之，百日死。發於足傍，名曰厲癰，其狀不大，初如小指發，急治之，去其黑者，不消輒益，不治，百日死。發於足指，名脫癰，其狀赤黑，死不治；不赤黑，不死。不裏，急斬之，不則死矣。黃帝曰：夫子言癰疽，何以別之？岐伯曰：榮衛稽留於經脈之中，則血泣而不行，不行則衛氣從之而不通，壅遏而不得行，故熱。大熱不止，熱勝則肉腐，腐則為膿。然不能陷，骨髓不為焦枯，五臟不為傷，故曰癰。黃帝曰：何謂疽？

岐伯曰：熱氣淳盛，下陷肌膚，筋髓枯，內連五臟，血氣竭，當其癰下，筋骨良肉皆無餘，故命曰疽。疽者，上之皮夭以堅，上如牛領之皮。癰者，其皮上薄以澤。此其候也。

玉版篇

黃帝曰：病之生時，有喜怒不測，飲食不節，陰氣不足，陽氣有餘，營氣不行，乃發為癰疽。陰陽不通，兩熱相搏，乃化為膿。小鍼能取之乎？岐伯曰：以小治小者其功小，以大治大者多害，故其已成膿血者，其唯砭石鈹鍼之所取也。黃帝曰：多害者其不可全乎？岐伯曰：其在逆順焉。以為傷者，其白眼青黑，眼小，是一逆也；；內藥而嘔者，是二逆也；腹痛渴甚，是三逆也；肩項中不便，是四逆也；音嘶色脫，是五逆也。除此五者為順矣。

寒熱病篇

曰：五臟身有五部：伏兔一；腓二，腓者？也；背三；五臟之腧四；項五。此五部有癰疽者死。凡刺之害，中而不去則精泄，不中而去則致氣。精泄則病甚而恇，致氣則生為癰疽也。

生氣通天論曰：高梁之變，足生大疔，受如持虛。汗出見濕，乃生痤疿。勞汗當風，寒薄為？，鬱乃痤。營氣不從，逆於肉理，乃生癰腫。陷脈為？，留連肉腠。因而飽食，筋脈橫解，腸澼為痔。

陰陽別論曰：三陽為病，發寒熱，下為癰腫。　　脈度篇曰：六府不和，則留結為癰。

異法方宜論曰：東方之域，其民食魚而嗜鹹，其病皆為癰瘍，其治宜砭石，故砭石者，亦從東方來。

氣穴論曰：肉之大會為谷，肉之小會為谿。肉分之間，谿谷之會，以行榮衛，以會大氣。邪溢氣壅，脈熱肉敗，榮衛不行，必將為膿。肉消骨髓，外破大膕，留於節湊，必將為敗。積寒留舍，榮衛不居，卷肉縮筋，肋肘不得伸，內為骨痺，外為不仁，命曰不足，大寒留於谿谷也。

刺節真邪論曰：虛邪之中人也，洒淅動形，起毫毛而發腠理。其入深，內搏於骨，則為骨痺；搏於筋，則為筋攣；搏於脈中，則為血閉，不通，則為癰。虛邪之入於身也深，寒與熱相搏，久留而內著，寒勝其熱則骨疼肉枯；熱勝其寒則爛肉腐肌為膿，內傷骨，內傷骨為骨蝕。

有所疾前筋，筋屈而不得伸，邪氣居其間而不反，發為筋溜。有所結，氣歸之，衛氣留之不得反，津液久留，合而為腸溜。久者數歲乃成，以手按之柔。已有所結，氣歸之，津液留之，邪氣中之，凝結日以易甚，連以聚居，為昔瘤。以手按之堅，有所結，深中骨，氣因於骨，骨與氣并，日以益大，則為骨疽。有所結，中於肉，宗氣歸之，邪留而不去，有熱則化為膿，無熱則為肉疽。凡此數氣者，其發無常處，而有常名也。

病能論黃帝問曰：人病胃脘癰者，診當何如？岐伯對曰：診此者，當候胃脈，其脈當沉細，沉細者氣逆，逆者人迎甚盛，甚盛則熱，人迎者，胃脈也，逆而盛則熱聚於胃口而不行，故胃脘為癰也。帝曰：有病頸癰者，或石治之，或鍼灸治之而皆愈，其真安在？岐伯曰：此同名異等者也。夫癰氣之息者，宜以鍼開除去之，夫氣盛血聚者，宜石而寫之，此所謂同病異治也。

脈要精微論帝曰：諸癰腫筋攣骨痛，此病安生？岐伯曰：此寒氣之腫，八風之變也。帝曰：治之奈何？岐伯曰：此四時之病，以其勝治之愈也。

厥論曰：少陽厥逆，機關不利，機關不利者，腰不可以行，項不可以顧，發腸癰不可治，驚者死。

寒熱篇帝曰：寒熱瘰？在於頸腋者，皆何氣使然？岐伯曰：此皆鼠？寒熱之毒氣也，留於脈而不去者也。鼠？之本皆在於臟，其末上出於頸腋之間，其浮於脈中，而未內著於肌肉，而外為膿血者，易去也。黃帝曰：去之奈何？岐伯曰：請從其本引其末，可使衰去而絕其寒熱。宜按其道以予之，徐往徐來以去之，其小如麥者，一刺知，三刺而已。黃帝曰：決其死生奈何？

岐伯曰：反其目視之，其中有赤脈上下貫瞳子，見一脈一歲死；見一脈半，一歲半死；見二脈，二歲死；見二脈半，二歲半死；見三脈，三歲死。見赤脈不下貫瞳子，可治也。

通評虛實論曰：所謂少鍼石者，非癰疽之謂也，癰疽不得頃時回。

氣交變大論曰：歲火太過，民病身熱骨痛而為浸淫。歲金太過，民病兩？下少腹痛，目赤痛，眥瘍，耳無所聞。歲木不及，復則炎暑流火，濕性燥，病寒熱，瘡瘍，疿疹癰痤。歲金不及，復則寒雨暴至，民病口瘡。歲水不及，民病寒瘍流水。

五常政大論曰：委和之紀，其病支廢，癰腫瘡瘍。卑監之紀，其動瘍痛分潰癰腫。赫羲之紀，其病笑，瘧，瘡瘍。堅成之紀，其動暴折，瘍，疰。少陽司天，火氣下臨，鼻窒瘡瘍。太陽司天，寒氣下臨，甚則胕腫，身後癰。少陰司天，熱氣下臨，甚則瘡瘍。地有高下，氣有溫涼。高者氣寒，下者氣熱。故適寒涼者脹之，溫熱者瘡。下之則脹已，汗之則瘡已。

脈候二浮數之脈，應發熱，其不發熱而反惡寒者，若有痛處，瘡疽之謂也。洪大之脈，其主血實，積熱瘡腫。凡洪大者，瘡疽之病進也。膿未成者宜下之。

膿潰之後，脈見洪大則難治。若兼自利，尤為凶候。數脈主熱，浮而數者為表熱，沉而數者為裏熱。諸緊數之脈，應發熱而反惡寒者，癰疽也。仲景曰：數脈不時見則生惡瘡也。又曰：肺脈數者，生瘡也。凡諸瘡，脈至洪數，其內必有膿也。實脈主邪盛，邪氣盛則實也。瘡疽得此，可下之，若久病虛人，則最忌之，以正不勝邪也。滑脈多陽，或為熱，或為虛。

瘡疽得此，膿未成者可內消，膿已潰者宜托裏，所謂始為熱，終為虛也。散脈為血虛，有表無裏也。凡瘡毒膿潰之後，脈見洪滑粗散而煩痛不除者難治，以其正氣虛，邪氣實也。又曰：肢體沉重，肺脈大則斃，謂其浮散無根也。長脈主陽氣充實，傷寒得之，將欲汗解也。長而緩者，胃脈也，百病得之皆愈。故曰長則氣治也。芤脈主陰虛血虛，膿潰後得之為宜，以脈病相應也。

弦脈主肝邪。《瘡疽論》曰：弦洪相搏，內寒外熱，欲發瘡疽也。緊脈主切痛積癖。凡瘡疽得此，則氣血留滯，邪結不散，多為痛也。短脈主虛，經曰：短則氣病，以其乏胃氣也。瘡瘍脈短，真氣虛也。真氣虛也。諸病見之，皆為難治，尤不可攻也。澀脈主血虛氣澀。瘡瘍潰後得之無妨。沉脈為陰。瘡瘍得之，邪氣深也。

遲脈主陽氣不足。瘡瘍得之，潰後自愈。緩脈無邪，長而緩者，百病皆宜。瘡瘍得此則易愈，以其有胃氣也。弱脈主氣血俱虛，形精不足。大抵瘡家之脈，凡沉遲濡弱者，皆宜托裏。

微脈主虛，真氣復則生，邪氣勝則死。瘡瘍潰後，微而和者，將愈也。細脈主陽衰。瘡腫脈細而沉者，裏虛而欲變證也。虛脈空而無力，脈虛則血虛，血虛生寒，陽氣不足也。瘡瘍得之，止宜托裏，養血補氣也。軟脈少神，元氣弱也。凡瘡瘍之脈，但見虛遲軟弱者，悉宜補虛排膿托裏。牢脈堅強，陰之虧也。凡瘰？結腫之類，診得牢脈者，皆不可內消也。結促之脈，凡陰衰則促，陽衰則結。大抵結促之脈，由氣血俱虛而斷續者居多，瘡瘍得之，多宜托裏。然有素稟結促者，又當以有力無力辨其虛實，實者可下，虛者不可不補。

右癰疽脈二十二種，大都微弱虛細遲緩短澀者，必氣血皆虛，形精不足，俱當用補用托，不可妄攻，無待言也。即如浮滑弦洪結促等脈，此中最有疑似，亦不得以全實論治，必須詳審形證，或攻或補，庶無誤也。

齊氏曰：瘡瘍之證，若不診候，何以知陰陽勇怯，血氣聚散？又曰：脈洪大而數者實也，細微而數者虛也。

河間曰：脈沉實者，其邪在臟。浮大者，其邪在表。

立齋曰：癰疽未潰而脈先弱者，何以收斂？

論證三凡瘡瘍之患，所因雖多，其要惟內外二字；證候雖多，其要惟陰陽二字，知此四者，則盡之矣。然內有由臟者，有由腑者，外有在皮膚者，有在筋骨者，此又其淺深之辨也。至其為病，則無非血氣壅滯，營衛稽留之所致。蓋凡以鬱怒憂思，或淫慾丹毒之逆者，其逆在肝脾肺腎，此出於臟而為內病之最甚者也。

凡以飲食厚味，醇酒炙？之壅者，其壅在胃，此出於腑而為內病之稍次者也。又如以六氣之外襲，寒暑之不調，侵人經絡，傷人營衛，則凡寒滯之毒其來徐，來徐者，其入深，多犯於筋骨之間，此表病之深者也。風熱之毒其來暴，來暴者，其入淺，多犯於皮肉之間，此表病之淺者也。

何也？蓋在臟在骨者多陰毒，陰毒其甚也；在腑在膚者多陽毒，陽毒其淺也，所以凡察瘡瘍者，當識疽之辨，癰者，熱壅於外，陽毒之氣也，其腫高，其色赤，其痛甚，其皮薄而澤，其膿易化，其口易斂，其來速者其愈亦速，此與臟腑無涉，故易治而易愈也。疽者結陷於內，陰毒之氣也，其腫不高，其痛不甚，其色沉黑，或如牛領之皮，其來不驟，其愈最難，或全不知痛癢，甚有瘡毒未形而精神先困，七惡疊見者，此其毒將發而內先敗，大危之候也。知此陰陽內外，則癰瘍之概可類見矣。

然此以外見者言之，但癰瘍之發，原無定所，或在經絡，或在臟腑，無不有陰陽之辨。若元氣強則正勝邪，正勝邪則毒在腑，在腑者便是陽毒，故易發易收而易治；元氣弱則邪勝正，邪勝正則毒在臟，在臟者便是陰毒，故難起難收而難治。此之難易，全在虛實，實者易而虛者難也，速者易而遲者難也。所以凡察癰疽者，當先察元氣以辨吉凶，故無論腫瘍潰瘍，但覺元氣不足，必當先慮其何以收局，而不得不預為之地，萬勿見病治病，且顧目前，則鮮不致害也。其有元氣本虧而邪盛不能容補者，是必敗逆之證。其有邪毒熾盛而脈證俱實者，但當直攻其毒，則不得誤補助邪，所當詳辨也。

華元化曰：癰疽瘡腫之作，皆五臟六腑蓄毒不流，非獨因營衛閉塞而發也。其行也有處，其主也有歸。

假令發於喉舌者心之毒，發於皮毛者肺之毒，發於肌肉者脾之毒，發於骨髓者腎之毒，發於筋膜者肝之毒，發於下者陰中之毒，發於上者陽中之毒，發於外者六腑之毒，發於內者五臟之毒。故內曰壞，外曰潰，上曰從，下曰逆。發於上者得之速，發於下者得之緩。感於六腑則易治，感於五臟則難瘳。又近骨者多冷，近膚者多熱。近骨者久不愈，則化成血蟲，近膚者久不愈，則傳氣成漏。成蟲則多癢少痛，或先癢後痛；成漏則多痛少癢，或不癢不痛。

內虛外實者多痛少癢，血不止則多死，潰膿則多生。證候多端，要當詳治。

伍氏云：癰疽之疾有二十餘證：曰熛發，痼發，石發，岩發，蜂窠發，蓮子發，椒眼發，連珠發，竟體發，腸癰內發，腦背發，眉發，腮頷發，肺癰瓜瓠發。大率隨病淺深，內外施治，不可遲緩。初發如傷寒，脈浮而緊，是其候也。

又曰：五臟六腑俞穴皆在背，凡患瘡證有傷臟膜者，多致不救。腑氣浮行於表，故癰腫浮高為易治。臟血沉寒主裏，故疽腫內陷為難治。

又曰：癤者，節也；癰者，壅也；疽者，沮也。一寸至二寸為癤，三寸至五寸為癰，一尺為疽，一尺至二尺為竟體疽。若脈洪數者難治，脈微澀者易治。初覺宜清熱拔毒，已潰則排膿止痛，膿盡則長肌敷痂，當酌輕重順逆而審治之。

馬益卿《癰疽論》曰：人有四肢五臟，一覺一寐，呼吸吐納，精氣往來，流而為營衛，暢而為氣色，發而為聲音，陽用其形，陰用其精，此人之常數所同也。至其失也，蒸則生熱，否則生寒，結則為瘤贅，陷則為癰疽，凝則為瘡癬，憤則結癭，怒則結疽。又五臟不和則九竅不通，六氣不和則留結為癰，皆經絡澀滯，氣血不流，風毒乘之而致然也。

薛立齋曰：瘡瘍之作，皆由膏梁厚味，醇酒灸？，房勞過度，七情鬱火，陰虛陽輳，精虛氣節，命門火衰不能生土，營衛虛弱，外邪所襲，氣血受傷而為患，當審其經絡受證，標本緩急以治之。

陳良甫曰：外如麻，裏如瓜。又曰：外小如錢，內可容拳。

善惡逆順四癰疽證有五善七惡，不可不辨。凡飲食如常，動息自寧，一善也。便利調勻，或微見乾澀，二善也。膿潰腫消，水漿不臭，內外相應，三善也。神彩精明，語聲清亮，肌肉好惡分明，四善也。體氣和平，病藥相應，五善也。七惡者，煩躁時嗽，腹痛渴甚，眼角向鼻，瀉利無度，小便如淋，一惡也。氣息綿綿，脈病相反，膿血既泄，腫焮尤甚，膿色臭敗，痛不可近，二惡也。目視不正，黑睛緊小，白睛青赤，瞳子上視，睛明內陷，三惡也。

喘粗短氣，恍惚嗜臥，面青唇黑，便污，未潰肉黑而陷，四惡也。肩背不便，四肢沉重，已潰青黑，筋腐骨黑，五惡也。不能下食，服藥而嘔，食不知味，發痰嘔吐，氣噎痞塞，身冷自汗，耳聾驚悸，語言顛倒，六惡也。聲嘶色敗，唇鼻青赤，面目四肢浮腫，七惡也。五善者病在腑，在腑者輕；七惡者病在臟，在臟者危也。

齊氏曰：病有證合七惡，皮急緊而如善者，病有證合五善，而皮緩虛如惡者，夫如是，豈淺識之所知哉。然五善并至，則善無加矣，七惡并至，則惡之極矣。凡五善之中，乍見一二善證，瘡可治也；七惡之內，忽見一二惡證，宜深懼之。大抵瘡疽之發，虛中見惡證者不可救，實證無惡候者自愈。又凡膿潰之後而煩疼不徐，診其脈洪數粗散者難痊，微澀遲緩者易愈，此善惡之證於診候中亦可知也。

若發背腦疽及諸惡瘡，別有五逆之證者，白睛青黑而眼小，服藥而嘔，傷痛渴甚，膊項中不便，音嘶色敗者，是為五逆。其餘熱渴利嘔，蓋毒氣入裏，臟腑之傷也，可隨證以治之。出《外科精義》，宋齊德之著。

陳氏曰：病有甚而致生，有微而致死，病證難辨死生，何從決乎？答曰：發背潰透內膜者死，未潰內陷，面赤唇黑便污者死。煩悶者不治，潰喉者不治，陰患入腹者不治，入囊者不治，鬢深寸許者不治。頤後一寸三分名銳毒，亦不治。無此者生，流注雖多，療之必愈。出《外科精要》，宋臨江陳自明著。

《發揮》曰：大抵發背，腦疽，脫疽腫痛色赤者，乃水衰火旺之色，多可治；若黑若紫，則火極似水之象，乃其腎水已竭，精氣枯涸也，決不治。又骨髓不枯，臟腑不敗者可治。若老弱患此，瘡頭不起，或腫硬色夭，堅如牛領之皮，脈更澀，此精氣已絕矣，不可治，或不待潰而死。有潰後氣血不能培養者亦死。

立齋曰：瘡瘍之證有五善七惡，善者勿藥自愈。惡者乃五臟虧損之證，多因元氣虛弱，或因膿水出多，氣血虧損；或因汗下失宜，營衛消鑠；或因寒涼剋伐，血氣不足；或因峻厲之治，胃氣受傷，以致真氣虛而邪氣實，外似有餘而內實不足。法當純補胃氣，多有可生，不可因其證惡，遂棄而不治。若大渴發熱，或泄瀉淋閉者，邪火內淫，一惡也，竹葉黃耆湯。血氣俱虛，八珍湯加黃耆，麥冬，五味，山茱萸。

如不應，佐以加減八味丸煎服。膿血既泄，腫痛尤甚，膿色敗臭者，胃氣虛而火盛，二惡也，人參黃耆湯。如不應，用十全大補湯加麥冬，五味。目視不正，黑睛緊小，白睛青赤，瞳子上視者，肝腎陰虛而目系急，三惡也，六味丸料。如或陰中有火，加炒山梔，麥冬，五味。如不應，用八珍湯加炒山梔，麥冬，五味。

喘粗短氣，恍惚嗜臥者，脾肺虛火，四惡也，六君加大棗，生薑。如不應，用補中益氣湯加麥冬，五味。心火刑剋肺金，人參平肺散。陰火傷肺，六味丸加五味子煎服。肩背不便，四肢沉重者，脾腎虧損，五惡也，補中益氣湯加熟地，山藥，山茱萸，五味。如不應，用十全大補湯加山茱萸，山藥，五味。不能下食，服藥而嘔，食不知味者，胃氣虛弱，六惡也，六君子湯加木香，砂仁。如不應，急加附子。

聲嘶色敗，唇鼻青赤，面目四肢浮腫者，脾肺俱虛，七惡也，補中益氣湯加大棗，生薑。如不應，用六君子湯加炮薑。更不應，急加附子，或用十全大補湯加附子，炮薑。腹痛泄瀉，欬逆昏憒者，陽氣虛，寒氣內淫之惡證也，急用托裏溫中湯，後用六君子湯加附子，或加薑，桂溫補。此七惡之治法也。此外更有潰後發熱惡寒作渴，或怔忡驚悸，寤寐不寧，牙關緊急，或頭目赤痛，自汗盜汗，寒戰咬牙，手撒身熱，脈洪大，按之如無，或身熱惡衣，欲投於水，其脈浮大，按之微細，衣厚仍寒，此血氣虛極，傳變之惡證也。

若手足逆冷，肚腹疼痛，泄利腸鳴，飲食不入，呃逆嘔吐，此陽氣虛，寒氣所乘之惡證也。若有汗而不惡寒，或無汗而惡寒，口噤足冷，腰背反張，頸項強勁，此血氣虛極變痙之惡證也。俱急用參，耆，歸，朮，熟地，附，桂之屬救之，間有可生者。宋時齊院令雖嘗纂其狀而未具其因，皇明陶節菴雖各立一方亦簡而未悉，予故補其缺云。

又曰：前證善者，乃五臟未傷，病微邪淺，使能慎起居，節飲食，則勿藥自愈。惡者，乃五臟虧損之證，前哲雖云不治，若能補其脾胃，固其根本，多有可生者，豈可以其惡而遂棄之耶。　　虛實五齊氏曰：瘡疽之證，有臟腑，氣血，上下，真邪，虛實不同也，不可不辨。如腫起堅硬膿稠者，瘡疽之實也；腫下軟漫膿稀者，瘡疽之虛也。大便硬，小便澀，飲食如故，腸滿膨脹，胸膈痞悶，肢節疼痛，口苦咽乾，煩躁多渴，身熱脈大，精神悶塞者，悉臟腑之實也；瀉利腸鳴，飲食不入，嘔吐無時，手足厥冷，脈弱皮寒，小便自利，或小便短少，大便滑利，聲音不振，精神困倦，悉臟腑之虛也。

凡瘡疽腫起色赤，寒熱疼痛，皮膚壯熱，膿水稠粘，頭目昏重者，血氣之實也；凡膿水清稀，瘡口不合，聚腫不赤，不堪熱痛，肌寒肉冷，自汗色夭者，氣血之虛也。頭痛鼻塞，目赤心驚，咽喉不利，口舌生瘡，煩渴飲冷，睡語咬牙者，上實也；精滑不禁，大便自利，腰腳沉重，睡臥不寧者，下虛也。

腫焮甚尤，痛不可近，寒熱往來，大便秘澀，小便如淋，心神煩悶，恍惚不寧者，邪氣之實也；肩項不便，四肢沉重，目視不正，睛不瞭瞭，食不知味，音嘶色敗，四肢浮腫，多日不潰者，真氣之虛也。又曰：邪氣勝則實，真氣奪則虛。又曰：諸痛為實，諸癢為虛也。又曰：診其脈洪大而數者，實也；細微而軟者，虛也。虛則補之，和其氣以托裏也；實則瀉之，疏利而導其滯也。《內經》曰：血實則決之，氣虛則掣引之。又曰：形傷痛，氣傷腫。先腫而後痛者，形傷氣也；先痛而後腫者，氣傷形也。

《精要》曰：凡瘡疽腫高痛甚，煩渴飲冷，此病氣元氣俱有餘，宜用清熱消毒散，仙方活命飲主。若腫高痛甚，口乾飲熱，此病氣有餘，元氣不足，宜用托裏消毒散為主。若漫腫微痛，食少體倦，此病氣元氣俱不足，宜用六君，補中二湯壯其脾胃，則未成者消，已成者潰，已潰者斂矣。

《心法》曰：凡瘡口不合，膿水清稀，氣血俱虛也；飲食少而難化，脾胃虛寒也；肌體瘦弱，面色痿黃，膽氣不行也，非參耆歸朮之類不能補，非附子不能助其功。今飲食進少且難消化，屬脾胃虛寒。蓋脾胃屬土，乃命門火虛不能生土而然，不宜直補脾胃，當服八味丸補火以生土也。

立齋曰：瘡瘍之作，當審其標本，虛實，邪正，緩急而治之。若病急而元氣實者，先治其標；病緩而元氣虛者，先治其本；或病急而元氣又虛者，必先於治本而兼以治標。大要：腫高焮痛，膿水稠粘者，元氣未損也，治之則易；漫腫微痛，膿水清稀者，元氣虛弱也，治之則難；不腫不痛，或漫腫黯黑不潰者，元氣虛甚，治之尤難也。主治之法，若腫高焮痛者，先用仙方活命飲解之，後用托裏消毒散。漫腫微痛者，用托裏散，如不應，加薑，桂。若膿出而反痛者，氣血虛也，八珍湯。

不作膿，不腐潰，陽氣虛也，四君加歸，耆，肉桂。不生肌，不收斂，脾氣虛也，四君加地黃，木香。惡寒憎寒，陽氣虛也，十全大補加薑，附。晡熱內熱，陰血虛也，四物加參，朮。欲嘔作嘔，胃氣虛也，六君加炮薑。自汗盜汗，五臟虛也，六味丸料加五味子。食少體倦，脾氣虛也，補中益氣加茯苓，半夏。喘促欬嗽，脾肺虛也，前湯加麥門，五味。

欲嘔少食，脾胃虛也，人參理中湯。腹痛泄瀉，脾胃虛寒也，附子理中湯。小腹痞，足痙腫，脾腎虛也，十全大補湯加山茱，山藥，肉桂。泄瀉足冷，脾腎虛寒也，前藥加桂，附。熱渴淋秘，腎虛陰火也，加減八味丸。喘嗽淋秘，肺腎虛火也，補中益氣湯，加減八味丸。

又曰：大凡虛怯之人，不必分其腫潰，惟當先補胃氣。或疑參耆滿中，間有用者，又加發散敗毒，所補不償所損；又有泥於氣質素實或有痰，不服補劑者，多致有誤。殊不知瘡瘍之作，緣陰陽虧損，其膿既泄，則氣血愈虛，豈有不宜補者哉！故丹溪曰：但見腫痛，參之脈證虛弱，便與滋補，氣血無虧，可保終吉。旨哉斯言。

又曰：氣無補法，俗論也，以其為病痞滿壅塞，似難於補，不知正氣虛而不能運行，則邪氣滯而為病。經云：壯者氣行則愈，怯者弱者則著而為病，苟不用補，氣何由而行乎？

淺深辨六齊氏《精義》曰：瘡候多端，欲辨淺深，直須得法。簡而論之，則瘡疽概舉有三：腫高而軟者，發於血脈；腫下而堅者，發於筋骨；皮肉之色不變者，發於骨髓。又曰：凡療瘡疽，以手按搖，瘡腫根牢而大者深也，根小而浮者淺也。又驗其人，初生瘡之時，便覺壯熱惡寒，拘急頭痛，精神不寧，煩躁飲冷者，其瘡疽必深也；若人雖患瘡疽，而起居平和，飲食如故者，其瘡浮淺也。

惡瘡初生，其頭如米粟，微似有痛癢，誤觸破之，即焮展覺有深意，速服犀角升麻湯及漏蘆湯，通氣等藥，取通利疏暢，兼用浴毒湯？潰之類。若浮淺者，貼膏？求差。以此推之，則深淺之辨，始終之次也。又曰：憎寒壯熱，所患必深，肉色不變，發於內也。

曾氏曰：凡癰疽，其脈浮數洪緊，腫焮作痛，身熱煩渴，飲食如常，此六腑不和，毒發於外而為癰，其勢雖急，投以涼劑，多保全生。其脈沉細伏緊，初發甚微，或無瘡頭，身不熱而內躁，體重煩疼，情緒不樂，胸膈痞悶，飲食無味，此五臟不和，毒畜於內而為疽，急投五香連翹湯，或神仙截法，蠟礬丸，製甘草湯，防托毒氣，免致變證內攻，尤宜當頭隔蒜灸。

若塗毒藥迷其腠理，投涼藥虛其真氣。故善惡之證，在乎醫之工拙耳。或氣噫痞塞欬逆，身冷自汗，目瞪耳聾，恍惚驚悸，語言顛倒，皆深惡證也。五善見三則瘥，七惡見四則危，五善并至則善無以加，七惡并臻則惡之極矣。　　李氏曰：疽初發，一粒如麻豆，發熱腫高，熱痛色赤，此為外發，勢雖熾盛，治得其法，可保其生。若初時不發熱，體倦怠，患處如故，數日不腫痛，內臟已壞，雖有盧扁之藥，亦未如之何矣。

立齋曰：前證有因元氣虛而不能發出者，有因敷貼寒藥而不發出者，有因攻伐過傷氣血而不能發出者，有因熱毒內蘊而失疏托者，審而治之，多有生者。

總論治法七瘡瘍之治，有宜瀉者，有宜補者，有宜發散者，有宜調營解毒者，因證用藥，各有所主。經曰：形氣有餘，病氣有餘，當瀉不當補；形氣不足，病氣不足，當補不當瀉。此其大綱也。故凡察病之法，若其脈見滑實洪數，而焮腫痛甚，煩熱痞結，內外俱壅者，方是大實之證，此其毒在臟腑，非用硝黃猛峻等劑，蕩而逐之，則毒終不解，故不得不下，然非有真實真滯者，不可下，此下之不可輕用也。

其有脈見微細，血氣素弱，或腫而不潰，潰而不斂，或飲食不加，精神疲倦，或嘔吐泄瀉，手足常冷，膿水清稀，是皆大虛之候，此當全用溫補，固無疑矣。然不獨此也，即凡見脈無洪數，外無煩熱，內無壅滯而毒有可慮者，此雖非大虛之證，然察其但無實邪，便當托裏養營，預顧元氣。

何也？蓋恐困苦日久，或膿潰之後，不待損而自虛矣。及其危敗，臨期何能及哉？故丹溪云：癰疽因積毒在臟腑，宜先助胃壯氣，以固其本。夫然，則氣血凝結者自散，膿瘀已成者自潰，肌肉欲死者自生，肌肉已死者自腐，肌肉已潰者自斂。若獨攻其瘡，則脾胃一虛，七惡蜂起，其不死者幸矣，即此謂也。其有脈見緊數，發熱憎寒，或頭痛，或身痛，或四肢拘急無汗，是必時氣之不正，外閉皮毛，風熱壅盛而為癰腫，此表邪之宜散者也。

如無表證，則不宜妄用發散，以致亡陽損衛。故仲景曰：瘡家不可汗。此之謂也。其有營衛失調，氣血留滯而偶生癰腫，但元氣無損，飲食如常，脈無凶候，證無七惡，此其在腑不在臟，在表不在裏，有熱者清其熱，有毒者解其毒，有滯者行其氣，所當調營和衛而從平治者也。大都瘡瘍一證，得陽證而病氣形氣俱有餘者輕，得陰證而形氣病氣俱不足者重，若正氣不足而邪毒有餘，補之不可，攻之又不可者危。

若毒雖盡去而脾腎已敗，血氣難復者，總皆不治之證。故臨證者，當詳察虛實，審邪正，辨表裏，明權衡，倘舉措略乖，必遺人大害。斯任非輕，不可苟也。

王海藏《元戎》曰：若人氣血壅盛，營衛充滿，抑遏不行，腐化而為癰者，當泄之，以奪其盛熱之氣。若人飲食少思，精神衰弱，營衛短澀，寒搏而為癰者，當補之，以接其虛怯之氣。丹溪亦曰：腫瘍內外皆虛，宜以補接行散為主。

東垣曰：瘡疽之發，其受之有內外之別，治之有寒熱之異。受之外者，法當托裏以溫劑，反用寒藥，則使皮毛始受之邪，引入骨髓。受之內者，法當疏利以寒劑，反用溫藥托裏，則使骨髓之病上徹皮毛，表裏通潰，共為一瘡，助邪為毒，苦楚百倍，輕則危殆，重則死矣。《病機機要》云：內之外者，其脈沉實，發熱煩躁，外無焮赤，痛深於內，其邪氣深，故宜疏通臟腑以絕其源。外之內者，其脈浮數，焮腫在外，形證外顯，恐邪氣極而內行，故先宜托裏也。

內外之中者，外無焮惡之氣，內亦臟腑宣通，知其在經，當和營衛也。用此三法之後，雖未即瘥，必無變證，亦可使邪氣峻減而易愈。故治瘡大要，須明此托裏，疏通，和營衛之三法。

陳良甫曰：諸痛癢瘡瘍，皆屬心火。前輩云：癰疽多生於丹石房勞之人，凡人年四十以上，宜先用內托散，次用五香連翹湯，更以騎竹馬法，或隔蒜并明灸足三里以發泄其毒。蓋邪之所湊，其氣必虛，留而不去，其病乃實。故癰疽未潰，則一毫熱藥斷不可用，癰疽已潰，臟腑既虧，一毫冷藥亦不可用。猶忌敷貼之藥，閉其毫孔。若熱渴便閉，脈沉實洪數者，宜用大黃等藥以泄其毒，後以國老膏，萬金散，黃礬丸，遠志酒之類，選而用之。

立齋曰：按前證若熱毒蘊於內，大便秘結，元氣無虧者，宜用大黃等藥泄其熱毒。若陰虛陽湊，精虛氣怯，脾胃虛弱者，宜用甘溫之劑培其本源。若瘡不焮腫，不作膿者，雖其未潰，仍須溫補；若瘡已潰而腫不退，痛不止者，仍宜清涼之劑治之。若病急而元氣實者，先治其標；病緩而元氣虛者，先治其本；或病急而元氣更虛者，必先治本而兼以治標。

大抵腫高焮痛，膿水稠粘者，元氣未損也，治之則易；漫腫微痛，膿水清稀者，元氣虛弱也，治之則難；不腫不痛，或漫腫色黯不潰者，發於陰也，元氣虛甚，理所不治。若腫高焮痛者，先用仙方活命飲，後用托裏消毒散。漫腫微痛者，宜托裏散，如不應，加薑，桂。若膿出而反痛，氣血虛也，八珍湯。不作膿，不腐潰，陽氣虛也，四君加歸，耆，肉桂。不生肌，不收斂，脾氣虛也，十全大補加薑，桂。

晡熱內熱，陰血虛也，四物加參，朮。欲嘔作嘔，胃氣虛也，六君加炮薑。自汗盜汗，五臟虛也，六味丸加五味子。食少體倦，脾氣虛也，補中益氣加茯苓，半夏。

喘促欬嗽，脾肺虛也，前湯加麥門，五味。欲嘔少食，脾胃虛也，人參理中湯。腹痛泄瀉，脾胃虛寒也，附子理中湯。小腹痞，足脛腫，脾腎虛弱也，十全大補加山茱，山藥，肉桂。泄瀉足冷，脾腎虛寒也，前藥加桂，附。熱渴淋閉，腎虛陰火也，加減八味丸。喘嗽淋閉，肺腎虛火也，補中益氣湯，加減八味丸。凡此變證，皆因元氣虧損，失於預補所致。又曰：凡瘡瘍用藥，當審其經絡受證，標本虛實以治之，不可泥於熱毒內攻，專用寒涼剋伐之劑，虧損脾胃氣血，多致有誤。

且以虛弱之人，用峻利之藥，則藥力未到，胃氣先傷，虛虛之禍，有所不免。故凡元氣不足者，即治其初患，更當內用參，耆，歸，朮，溫補脾胃，外用桑枝，？熨，接補陽氣，使自消散。

又曰：凡癰疽腫痛初生，便覺脈沉細而煩悶，臟腑弱而皮寒，邪毒猛暴，恍惚不寧，外證深沉者，亦當即用托裏散，及溫熱之劑，以從治之。又曰：前證若發熱煩渴，大便秘結者，由邪蓄於內，宜內疏黃連湯以泄內毒。若頭痛拘急，發熱惡寒者，由邪客於外，宜人參敗毒散以散表邪。若腫痛焮赤，發熱作渴，此毒氣凝於肉裏，宜仙方活命飲解散其毒。若食少體倦，發熱惡寒，此中氣虛弱，宜六君子湯以補脾胃。

又曰：大抵證有本末，治有權宜。治其主則末病自退，用其權則不拘於時。泥於守常，必致病勢危甚，況雜用攻劑動損各經乎？羅謙甫云：守常者，眾人之見；知變者，智者之事。知常而不知變，因細事而取敗者多矣。

凡癰疽實證不可溫補，虛證不可涼瀉，此大法也。觀前條陳良甫曰：凡瘡瘍未潰，一毫熱藥斷不可用；癰疽己潰，臟腑已虧，一毫冷藥亦不可用。又立齋云：若腫焮痛甚，煩躁脈大，寒熱往來，大便秘結，小便澀痛，心神憒悶，皆邪熱之證，凡辛熱之劑不但腫瘍不可用，雖潰瘍亦不可用也。此固然矣，然二公已道其半，猶未盡也。余續之曰：凡癰疽陰盛陽衰者，但見體虛脈弱，陽氣無權等證，則凡苦寒之劑，非惟潰瘍不可用，即腫瘍亦不可用也。

又若陰邪凝結之毒，非用溫熱，何以運行？而陳氏謂腫瘍不可用熱藥，恐不可以概言也。

敗毒八《外科樞要》曰：瘡瘍之證，當察經之傳受，病之表裏，人之虛實而攻補之。假如腫痛熱渴，大便秘結者，邪在內也，疏通之。焮腫作痛，寒熱頭疼者，邪在表也，發散之。焮腫痛甚者，邪在經絡也，和解之。微腫微痛而不作膿者，氣血虛也，補托之。漫腫不痛，或不作膿，或膿成不潰者，氣血虛甚也，峻補之。色黯而微腫微痛，或膿成不出，或腐肉不潰，陽氣虛寒也，溫補之。

若泥其未潰而概用敗毒，復損脾胃，不惟腫者不能成膿，而潰者亦難收斂，七惡之證蜂起，多致不救。

馬益卿曰：腫瘍內外皆壅，宜以托裏表散為主，如欲用大黃，寧無孟浪之非；潰瘍內外皆虛，宜以托裏補接為主，如欲用香散，未免虛虛之失，治者審之。

托裏九齊德之曰：凡瘡疽，丹腫，結核，瘰？，初覺有之，即用內消之法。經久不除，血氣漸衰，肌寒肉冷，膿汁清稀，毒氣不出，瘡口不合，聚腫不赤，結核無膿，外證不明者，並宜托裏。膿未成者，使膿早成，膿已潰者，使新肉早生。血氣虛者，托裏補之，陰陽不和，托裏調之。大抵托裏之法，使瘡無變壞之證，凡為瘡醫，不可一日無托裏之藥。然而寒熱溫涼，煩渴利嘔，臨證宜審其緩急耳。

馬益卿曰：癰疽因積毒在臟腑，當先助胃壯氣，使根本堅固，次以行經活血藥為佐，參以經絡時令，務使毒氣外泄，治之早者，可以內消，此托裏之旨也。

立齋曰：大凡瘡瘍之作，由胃氣不從。瘡瘍之潰，由胃氣腐化。瘡瘍之斂，由胃氣營養。余嘗治初結未成膿者，托而散之；已成欲作膿者，托而腐之；膿成未潰者，托而開之；膿已潰者，托而斂之。東垣云：脾為倉廩之官，胃為水穀之海，主養四旁，以生血氣，故胃氣乃生發之源，為人身之本。厥有旨哉。

論汗下十仲景治傷寒，有汗，吐，下三法，東垣治瘡瘍，有疏通，托裏，和營衛之三法，用之得宜，厥疾瘳矣。假如瘡瘍腫硬木悶，煩熱便秘，脈沉而實，其邪在內，當先疏其內以下之。焮腫作痛，便利調和，脈浮而洪，其邪在表，當先托其裏以汗之。仲景曰：瘡家雖身體疼痛，不可發汗，汗之則發痙。苟不詳審而妄為汗，下，以致血氣虧損，毒反延陷，少壯者難以潰斂，老弱者多致不救。見《外科樞要》羅謙甫云：丁巳歲冬月，予從軍曹州，有牛經歷者，病頭目赤腫，耳前後尤甚，疼痛不可忍，發熱惡寒，牙關緊急，涕唾稠粘，飲食難下，不得安臥。一瘍醫於腫上砭刺四五百鍼，腫亦不減，其痛益甚，莫知所由。予往診視，其脈浮緊，按之洪緩。

此證乃寒覆皮毛，鬱遏經絡，熱不得散，聚而為腫。經云：天寒則地凍水冰，人氣在身中，皮膚緻密，腠理閉，汗不出，氣血強，肉堅澀。當是之時，善行水者，不能往冰，善穿地者，不能鑿凍，善用鍼者，亦不能取四厥，必待天溫凍解，而後水可行，地可穿，人脈亦猶是也。又云：冬月閉藏，用藥多而少鍼石也，宜以苦溫之劑，溫經散寒，其病自已，所謂寒緻腠理，以苦發之，以辛散之也。

遂用托裏溫經湯，依方餌之，以薄衣覆其首，以厚被覆其身，臥於煖處，使經血溫，腠理開，寒氣散，陽氣升，大汗出後，腫減八九，再服則去麻黃，防風，加連翹，鼠粘子，腫痛悉愈。經言汗之則瘡已，信哉斯言！或云仲景言瘡家雖身痛不可發汗，其理何也？余曰：此說乃營氣不從，逆於肉理，而生瘡腫，作身疼痛，非外感寒邪之病，故戒之以不可發汗，汗之則成痙也。又問：仲景言鼻？者不可發汗，復言脈浮緊者，當以麻黃湯發之，？血自止，所說不同，其故何也？予曰：此正與瘡家概同。

夫人身之與汗，異名而同類。奪汗者無血，奪血者無汗。今？血妄行，為熱所逼，更發其汗，是反助熱邪，重竭津液，必變凶證，故不可汗。若脈浮則在表，脈緊則在寒，寒邪鬱遏，陽不得伸，熱伏營中，迫血妄行，上出於鼻，故當用麻黃湯散其寒邪，使陽氣得舒，其血自止，又何疑焉。或者嘆曰：知其要者，一言而終，不知其要，流散無窮。潔古之學，可謂知其要者矣。

東垣云：瘡瘍有因風熱外鬱，其人多怒，其色赤，其腫高，結硬而痛，其脈洪緊而弦，是邪客於血脈之上，皮膚之間，故發其汗而通其營衛，則邪氣去矣。又曰：瘡瘍諸病，凡面赤者，雖伏大熱，禁不得攻裏，攻裏則下利。此以陽邪怫鬱在經，宜發表以去之，故曰火鬱則發之，雖大便數日不見，宜多攻其表，以發散陽氣，少加潤燥之藥以潤之，如見風脈風證，只宜用風藥發表，風邪解則大便自通也。若只乾燥閉澀，止宜潤之，切不可下也。但瘡瘍鬱胃，俗呼昏迷是也，宜汗之則愈。

初虞世云：凡癰疽始作，須以大黃等藥亟轉利之，勿以困苦為念，與其潰爛而死，不若利之而死，況有生道哉。古人立法，率用五香，連翹，漏蘆等藥，貧乏者單煮大黃湯以利之，至於膿潰，乃服黃耆等藥以排膿，《千金》，《外臺》備矣。世以瘡發於外不行轉利而死者多矣。

立齋曰：按前證，若腫高焮痛，臟腑閉結，屬內外俱實者，當用前藥瀉之。若漫腫微痛，臟腑不實，屬內外俱虛者，當用內托補之。若患腫無頭，肉色不變，當助胃壯氣，令其內消。若疼痛不止，焮腫不消，當用人參黃耆湯以托裏排膿。若飲食少思，肌肉不生，當用參耆托裏散以補養脾胃。立齋曰：王德之患發背，脈浮數，按之則澀，大便五六日不行，腹不加脹。余曰：邪在表不在裏，但因氣血虛，飲食少，故大便不行，非熱結也，宜生氣血為主。彼不信，以為積毒在內，仍用大黃，遂連瀉不止，更加發熱呃逆，飲食不進而死。

其子曰：瀉亦能為害乎？余曰：服利藥而利不止者死。不當瀉而強瀉，令人洞泄不禁者死。下多亡陰者死。曰：瘡瘍乃積毒在臟，若不驅逐，何以得解？余曰：瘡瘍雖積毒在臟腑，治法先當助胃氣，使根本堅固，參以行經活血時宜之藥，非宜妄用大黃也。今其病在表，而反以峻利之劑重奪其陰，其可乎哉？故曰：表病裏和而反下之，則中氣虛，表邪乘虛而入，由是變證百出。

雖云脈浮數者邪在表，當用托裏復煎散，然其間黃芩，蒼朮亦不敢妄用；脈沉實者邪在裏，當用內疏黃連湯，然其中大黃，檳榔亦不敢妄用。況浮數澀主氣血皆虛，且邪既在表，而反用峻劑，重傷其裏，誅伐無過，不死何俟？

愚謂瘡腫之屬表邪者，惟時毒，丹毒，斑疹，及頭面頸項上焦之證多有之，察其果有外邪，而脈見緊數，證有寒熱者，方宜表散。然散之之法，又必辨其陰陽盛衰，故或宜溫散，或宜涼散，或宜平散，或宜兼補而散，或宜解毒而散，此散中自有權宜也。又如裏證用下之法，則毒盛勢劇者大下之，滯毒稍輕者微下之，營虛便結而毒不解者養血滋陰而下之，中氣不足而便結壅滯者潤導而出之，凡此皆通下之法，但宜酌緩急輕重而用得其當耳。

故必察其毒果有餘，及元氣壯實，下之必無害者，方可用下，否則不但目前，且尤畏將來難結之患。是以表證不真者不可汗，汗之則亡陽；裏證不實者不可下，下之則亡陰。亡陰亦死，亡陽亦死，醫固可以孟浪乎？

論灸法十一王海藏曰：瘡瘍自外而入者，不宜灸；自內而出者，宜灸。外入者托之而不內，內出者接之而令外。故經曰：陷者灸之。灸而不痛，痛而後止其灸。灸而不痛者，先及其潰，所以不痛，而後及良肉，所以痛也。灸而痛，不痛而後止其灸。灸而痛者，先及其未潰，所以痛，而次及將潰，所以不痛也。

李氏云：治疽之法，灼艾之功，勝於用藥，蓋使毒氣外泄；譬諸盜入人家，當開門逐之，不然則入室為害矣。凡瘡初發一二日，須用大顆獨蒜，切片三分厚，貼疽頂，以艾隔蒜灸之，每三壯易蒜，瘡潰則貼神異膏，如此則瘡不開大，肉不壞，瘡口易斂，一舉三得，此法之妙，人所罕知。若頭頂見疽，則不可用此法。《五府極觀碑》載。

又曰：凡患背疽漫腫無頭者，用濕紙貼腫處，但一點先乾處，乃是瘡頭，可用大蒜十顆，淡豆豉半合，乳香錢許，研爛置瘡上，鋪艾灸之，痛否皆以前法為度。

陳氏曰：腦為諸陽之會，頸項近咽喉，腎俞乃致命之所，皆不可灼艾。

伍氏曰：凡用蒜餅灸者，蓋蒜味辛溫有毒，主散癰疽，假火勢以行藥力也。有只用艾炷灸者，此可施於頑疽痼發之類，凡赤腫紫黑毒甚者，須以蒜艾同灸為妙。又曰：凡治疽，癰，發背，疔瘡，若初灸即痛者，由毒氣輕淺，灸而不痛者，乃毒氣深重，悉宜內服追毒排膿，外傳消毒之藥。大抵癰疽不可不痛，又不可大痛悶亂。不知痛者難治。又曰：凡隔蒜灸者，不論壯數，則邪無所容而真氣不損。但頭項見瘡，宜用騎竹馬法，及足三里灸之。

《千金》云：癰疽始作，或大痛，或小痛，或發如米粒，即便出膿，宜急斷口味，利去其毒，用騎竹馬灸法，或就患處灼艾，重者四面中央總灸一二百壯，更用敷藥，其效甚速。

立齋云：夫瘡瘍之證，有諸中必形諸外，在外者引而拔之，在內者疏而下之。灼艾之功甚大，若毒氣鬱結，瘀血凝滯，輕者或可藥散，重者藥無全功矣。東垣曰：若不鍼烙，則毒氣無從而解，是故善治毒者，必用隔蒜灸，舍是而用苦寒敗毒等劑，其壯實內熱者或可，彼怯弱氣虛者，未有不敗者也。又有毒氣沉伏，或年高氣弱，或服剋伐之劑，氣益以虛，膿因不潰者，必假火力以成功。大凡蒸灸，若未潰則拔引鬱毒，已潰則接補陽氣，袪散寒邪，瘡口自合，其功甚大。

嘗治四肢瘡瘍，氣血不足者，祇以前法灸之皆愈。疔毒甚者尤宜灸，蓋熱毒中隔，內外不通，不發泄則不解散。若處貧居僻，一時無藥，則用隔蒜灸法尤便。每三壯一易蒜片，大概以百壯為度。用大蒜取其辛而能散，用艾炷取其火力能透，如法灸之，必瘡發膿潰，繼以神異膏貼之，不日自愈。

一能使瘡不開大，二內肉不壞，三瘡口易合，見效甚神。丹溪云：惟頭為諸陽所聚，艾壯宜小而少。曹工部發背已十八日，瘡頭如粟，瘡內如錐，痛極，時有悶瞀，飲食不思，氣則愈虛。以大艾隔蒜灸十餘壯，尚不知而痛不減，遂明灸二十餘壯，內瘡悉去，毒氣大發，飲食漸進。更以大補藥，及桑木燃灸，瘀肉漸潰。劉貫卿足患疔瘡已十一日，氣弱，亦灸五十餘壯，更以托裏藥而愈。

黃君腿癰，膿清脈弱；一婦臂一塊，已潰，俱不收斂，各灸以豆豉餅，更飲托裏藥而愈。一男子胸腫一塊，半載不消，令明灸百壯方潰，與大補藥不斂，復灸以附子餅而愈。一男子患發背，瘡頭甚多，腫硬色紫，不甚痛，不腐潰，以艾鋪患處灸之，更以大補藥，數日，死肉脫去而愈。陳工部患發背已四五日，瘡頭雖小，根畔頗大，以隔蒜灸三十餘壯，其根內消，惟瘡頭作膿，數日而愈。

余丙子年，忽惡心，大椎骨甚癢，須臾臂不能舉，神思甚倦，此夭疽，危病也。急隔蒜灸之，癢愈甚，又明灸五十餘壯，癢遂止，旬日而愈。《精要》云：灸法有回生之功，信矣。薛按

史氏引證曰：瘍醫常器之，於甲戌年診太學史氏之母，云：內有蓄熱，防其作疽。至辛巳六月，果背胛微癢，瘡粒如黍，灼艾即消。隔宿復作，用膏藥覆之，暈開六寸許，痛不可勝，歸咎於艾。適遇一僧自云：病瘡甚危，嘗灸八百餘壯方甦。遂用大艾壯如銀杏者，灸瘡頭及四傍各數壯，痛止，至三十餘壯，赤暈悉退，又以艾作團如梅杏大者四十壯，乃食粥安寢，瘡突四寸，小竅百許，患肉俱壞而愈。立齋曰：灼艾之法，必使痛者灸至不痛，不痛者灸至痛，則毒必隨火而散，否則非徒無益而反害之。

愚意癰疽為患，無非血氣壅滯，留結不行之所致。凡大結大滯者，最不易散，必欲散之，非藉火力不能速也，所極宜用灸。然又有孫道人神仙熏照方.

其法尤精尤妙。若毒邪稍緩，邪深經遠而氣有不達，灸之為良；若毒邪熾盛，其勢猛疾而垂危者，則宜用熏照方，更勝於灸也。

膿鍼辨十二齊氏曰：若發腫都軟而不痛者，血瘤也。發腫日漸增長而不大熱，時時牽痛者，氣瘤也。氣結微腫，久而不消，後亦成膿，此是寒熱所為也。留積經久，極陰生陽，寒化為熱，以此潰者，必多成？，宜早服內塞散以排之。又凡察癰疽，以手掩其上，大熱者，膿成自軟也；若其上薄皮剝起者，膿淺也；其腫不甚熱者，膿未成也。若患瘰？結核，寒熱發渴，經久不消，其人面色痿黃者，被熱上蒸，已成膿也。至於臟腑腸胃內瘡內疽，其疾隱而深藏，目既不見，手不能近，所為至難，但以診脈而辨之亦可知也。

有患胃脘癰者，當候胃脈，胃脈者，人迎也。其脈沉數，氣逆則甚，甚則熱聚胃口而胃脘為癰也。若其脈洪數者，膿已成也；設脈遲緊，雖膿未就，已有瘀血也，宜急治之，不爾，則邪氣內攻，腐爛腸胃，不可救也。又肺癰論曰：始萌則可救，膿成即死，不可不慎也。久之欬膿如粳米粥者不治，嘔膿而止者自愈也。又腸癰論曰：或繞臍生瘡，膿從瘡出者，有出臍中者，惟大便下膿血者，自愈也。

伍氏曰：瘡腫赤色，按之色不變者，此膿已成也。按之隨手赤色者，其亦有膿也。按之白色，良久方赤者，此游毒已息，可就赤白盡處灸斷，赤腫自消。凡癰疽以手按之，若牢硬，未有膿也；若半軟半硬，已有膿也。又按腫上不熱者為無膿，熱甚者為有膿，宜急破之。

立齋曰：瘡瘍之證，毒氣已結者，但可補其氣血，使膿速成。膿成者，當驗其生熟淺深，視其可否，鍼而去之，不可論內消之法。小按便痛者，膿淺也；大按方痛者，膿深也。按之不復起者，膿未成也；按之即復起者，膿已成也。膿生而用鍼，氣血既泄，膿反難成；膿熟而不鍼，則腐潰益深，瘡口難斂。若瘡深而鍼淺，內膿不出，外血反泄；若瘡淺而鍼深，內膿雖出，良肉受傷。若元氣虛弱，必先補而後鍼，勿論居神，其膿一出，諸證自退。

若膿出而反痛，或煩躁嘔逆，皆由胃氣虧損也，宜急補之。若背瘡熱毒熾盛，中央肉黯，內用托裏壯其脾胃，外用烏金膏塗於黯處，其赤處漸高，黯處漸低，至六七日間，赤黯分界，自有裂紋如刀劃然，黯肉必漸潰矣，當用鈚鍼利剪，徐徐去之，須使不知疼痛，不見鮮血為妙。

若雖有裂紋，膿未流利，及膿水雖出而仍痛者，皆未通於內，並用鍼於紋中引之。若患於背胛之間，凡人背近脊處并胛，皮裏有筋一層，患此處者，外皮雖破，其筋難潰，以致內膿不出，令人脹痛苦楚，氣血轉虛，變證百出，若待自潰，多致不救，必須開之引之，兼以托裏。常治此證，以利刀剪之，尚不能去，似此堅物，待其自潰，不反甚乎？此非氣血壯實者，未見其能自潰也。

若元氣虛弱而誤服剋伐，患處不痛，或肉將死，急須溫補脾胃，亦有生者。後須純補之藥，庶可收斂。若妄用刀鍼，去肉出血，則氣血愈虛愈傷矣，何以生肌收斂乎？大凡瘡瘍膿血既潰，當大補血氣為先，須有他證，當以未治。又曰：凡瘡不起者，托而起之，不成膿者，補而成之，使不內攻，膿成而及時鍼之，不數日即愈矣。常見患者皆畏鍼痛而不肯用，又有恐傷肉而不肯用，殊不知瘡雖發於肉薄之所，若其膿成必腫高寸餘，瘡皮又厚分許，鍼深不過二分，若發於背必腫高二三寸，入鍼止於寸許，況患處肉既已壞，何痛之有？何傷之慮？

凡怯弱之人，或患附骨等疽，待膿自通，以致大潰不能收斂，氣血瀝盡而已者為多矣。又曰：凡瘡既成膿，皮膚不得疏泄，昧者待其自穿，殊不知少壯而充實者，或能自解，若老弱之人，氣血枯槁，或兼攻發太過，不行鍼刺，膿毒乘虛內攻，穿腸腐膜，鮮不誤事。若毒結四肢，砭刺少緩，則腐潰深大，亦難收斂。毒結於頰項胸腹緊要之地，不問壯弱，急宜鍼刺，否則難治。

如沈氏室，黃上舍等，皆以此而歿者多矣。大抵瘡瘍之證，感有輕重，發有深淺，淺者腫高而軟，發於血脈；深者腫下而堅，發於筋骨。然又有發於骨髓者，則皮肉不變。故古人制法，淺宜砭而深宜刺，使瘀血去於毒聚之始則易消，若膿成之時，氣血壯實者或自出，怯弱者不行鍼刺，鮮有不誤。凡瘡瘍透膜，十無一生，雖以大補藥治之，亦不能救，此可為待膿自出之戒也。故東垣云：毒氣無從而解，膿瘀無從而泄，過時不烙，反攻於內，內既消敗，欲望其生，豈可得乎？茲舉一二以告同道，并使患者知所慎云。

又曰：凡患瘡疽，雖因積熱所成，若初起未成膿，脈洪數，乃陰虛陽亢之證。若膿潰於內，不得發泄於外，身必發熱，故脈見洪數，乃瘡疽之病進也。膿既去，則當脈靜身涼，腫消痛息，如傷寒表證之得汗也。若反發熱作渴，脈洪數者，此真氣虛而邪氣實，死無疑矣。又曰：若治元氣不足之證，即其初患，便當內用參，耆，歸，朮溫補脾胃，外用桑枝，？熨接補陽氣，使自消散。若久而不能成膿者，亦用前二法補助以速之。若膿既成而不潰，用艾於當頭灸數炷以出之，卻服十全大補湯。

論鍼法十三上古有砭石之制，《內經》有九鍼之別，制雖不同，而去病之意則一也。且瘡瘍一科，用鍼為貴。用之之際，雖云量其潰之淺深，尤當隨其肉之厚薄。若皮薄鍼深，則反傷良肉，益增其潰；肉厚鍼淺，則膿毒不出，反益其痛，用鍼者可不慎哉？至於附骨疽，氣毒流注，及有經久不消，內潰不痛者，宜燔鍼開之。若治咽喉之患，當用三棱鍼，若丹瘤及癰毒四畔焮赤，疼痛如灼，宜用砭石去血以泄其毒，則重者減，輕者消。

如洪氏室患腹癰，膿脹悶瞀，以臥鍼刺膿出即蘇。一人患囊癰，膿熟腫脹，小便不利，幾殆，急鍼之，膿水大泄，氣通而愈。大抵用鍼之法，迎而奪之，順而取之，所謂不治已成治未成，正此意也。今之患者，或畏鍼而不用，醫者又徇患者之意而不鍼，遂至膿已成而不得潰，或得潰而所傷已深矣，卒之夭枉者，十常八九，亦可悲矣。見《外科心法》

經曰：天溫日明，則人血淖溢而衛氣浮，故血易瀉，氣易行；天寒日陰，則人血凝澀而衛氣沉，是以因天時而調血脈也。故凡遇天寒水冰，或陰氣凝滯之時，欲行鍼刺，則先當溫衣覆蓋，或以艾葉炒熱，或熱鹽熱衣類先熨其處，務令血脈溫和而後刺之，則血瀉氣行，其病立已。若血寒脈澀，遽爾用鍼，則邪毒不瀉，徒傷良肉，反以益其病也。

立齋曰：凡元氣虛弱者，必當補助脾胃，禁用刀鍼，若妄用之而去肉去血，使陽隨陰散，是速其危也。

薛按曰：四明有屠壽卿者，當門齒忽如所擊，痛不可忍，脈洪大而弦。余曰：弦洪相搏，將發瘡毒也。先用清胃散加白芷，銀花，連翹一劑，痛即止。至晚，鼻上發一瘡，面腫黯痛，用前藥加犀角一劑，腫至兩額，口出穢氣，脈益洪大，惡寒內熱，此毒熾血瘀，藥力不能敵也。乃數砭患處，出紫血，服犀角解毒之藥，翼日腫痛尤甚，又砭患處與唇上，并刺口內赤脈，各出毒血，再服前藥，至數劑而愈。

用鍼勿忌居神十四立齋曰：鍼灸之法，有太乙人神，周身血忌，逐年居神，逐日人神，而其穴有禁鍼禁灸之論，犯者其病難瘳，理固然也。但瘡瘍氣血已傷，肌肉已壞，急宜迎而奪之，順而取之，非平人鍼灸之比，何忌之有？《外科精義》云：瘡瘍之證，毒氣無從而解，膿瘀無從而泄，反攻於內，內既消敗，欲望其生，豈可得乎？危惡之證，發於致命之所，禍在反掌，腹癰囊癰，二便不通，胸腹脹悶，唇疔喉痺，咽喉腫塞，其禍尤速，患者審之。

鄰人蘇子遇之內，左手指患疔麻癢，寒熱惡心，左半體皆麻，脈數不時見。余曰：凡瘡不宜不痛，不宜大痛，煩悶者不治，今作麻癢，尤其惡也。用奪命丹二服，不應，又用解毒之劑，麻癢始去，乃作腫痛。余曰：勢雖危，所喜作痛，但毒氣無從而泄。欲鍼之，適值望日，其家俱言居神，不從。勢愈腫甚，余強鍼之，諸證頓退，又用解毒之劑，其瘡乃愈。薛按

圍藥十五《內經》云：五臟不和則七竅不通，六腑不和則留結為癰。又云：形傷痛，氣傷腫。此以臟腑不和而瘡發於外也明矣，若塗貼寒涼，豈能調和臟腑，宣通氣血耶？若其腫痛熱渴，脈滑數而有力，證屬純陽者，宜內用濟陰湯，外用抑陽散，則熱毒自解，瘀滯自散。若似腫非腫，似痛非痛，似潰不潰，似赤不赤，脈洪數而無力，屬半陰半陽者，宜內用沖和湯，外用陰陽散，則氣血自和，瘀滯自消。

若微腫微痛，或色黯不痛，或堅硬不潰，脈雖洪大，按之微細軟弱，屬純陰者，宜內服回陽湯，外敷抑陰散，則脾胃自健，陽氣自回也。丹溪曰：敷貼之劑，應酬輕小熱證耳，若不辨其陰證陽證之所由分，而妄敷寒涼之劑，則迷塞腠理，凝滯氣血，毒反內攻而肉反死矣。況運氣得寒則不健，瘀血得寒則不散，敗肉得寒則不潰，新肉得寒則不生，治者審焉。見《外科樞要》

立齋曰：大抵瘡之起發潰斂，皆血氣使然，各人元氣虛實不同，有不能發出而死者，有發出不能成膿而死者，有成膿不能腐潰而死者，有腐潰不能收斂而死者。敷貼之法，但可應酬輕小之證耳。若血氣已竭，其患必死，不但敷貼不效，且氣血喜溫而惡寒，腠理喜通而惡塞，氣血因而愈滯，腫患因而愈盛，邪氣因而愈深，腐潰因而愈大，怯弱之人取敗多矣。況瘡瘍乃七情相火，或食膏梁，或餌金石，以傷陰血，陽盛陰虛，受病於內而發於外，若不別氣分血分，陰陽虛實，腐潰淺深，即服藥尚有不能保生者，可敷貼而已乎？

施二守項右患一核，用涼藥敷貼，頸皆腫。又敷之，腫胤胸腋，冷應腹內，不悟涼藥所致，尚以為毒盛，形體困憊，自分不起，延余治之。見其敷藥處熱氣如霧，急令去藥，良久瘡色變赤，刺出膿血，用托裏藥而愈。張侍御發背，專用敷藥，瘡黯不起，胸膈悶氣，不能呼吸，自分不治，余用辛溫托裏藥而愈。一男子臀癰腐潰，肌肉不生，用藥敷之，肌肉四沿反硬。予診之，脈澀而弱，此氣血俱虛，不能營於患處，故敷涼藥反硬，乃血氣受寒凝結而非毒也，用大補藥而愈。一男子患胸疽，腫高作痛，腫處敷藥，痛雖止而色變黯，腫外作痛，仍敷之，肉色亦黯，喉內作痛。不悟此為涼藥所誤，反盡頸敷之，其頸皆潰而死。

一男子因怒，左？腫一塊，不作痛，脈澀而浮。余曰：此肝經邪火熾盛，而真氣不足為患，宜培養血氣為主。彼以草藥敷貼，遂致不救。王安人發背，正潰時欲速效，敷以草藥，即日而死。張宜人年逾六十，患發背三日，肉色不變，頭如粟許，肩背腫，脈洪數，寒熱飲冷。予以人參敗毒散二劑，及隔蒜灸五十餘壯，毒大發，背始輕。再用托裏藥，漸潰，因血氣虛甚而作渴，用參，耆，歸，熟等藥而渴亦止。彼欲速效，乃自用草藥罨患處，毒氣復入，遂不救。薛按

凡癰瘍腫痛，宜用圍藥敷治者，惟降癰散為第一，無論陰毒陽毒，皆所宜也。

腐肉十六齊德之曰：夫瘡瘍生於外，皆由積熱蘊於內，《內經》謂血熱肉敗，榮衛不行，必將為膿，留於節腠，必將為敗。蓋瘡疽膿潰之時，頭小未破，瘡口未開，或毒氣未出，疼痛難忍，所以立追蝕腐潰之法，使毒氣外泄而不內攻，惡肉易去，好肉易生也。若？其瘡而血出不止者，則未可？，於瘡上摻追蝕之藥，待其熟，可？方？。若？其瘡而痛應心根者，亦不可強？之，誤觸其瘡，焮痛必倍，變證不測，不可不慎也。

若瘡癤膿成未破，於上薄皮剝起者，即當用破頭代鍼之劑安其上，以膏貼之，膿出之後，用搜膿化毒之藥，取效如神矣。若膿血未盡，便用生肌斂瘡之劑，欲其早愈，殊不知惡肉未盡，其瘡早合，後必再發，不可不慎也。

立齋曰：瘡瘍之證，膿成者當辨其生熟淺深，肉死者當驗其腐潰連脫。余嘗治脈虛弱者，用托裏之藥，則氣血壯而肉不死；脈證實熱者，用清熱之劑，則毒氣退而肉自生。凡瘡聚於筋骨之間，肌肉之內，皆因血氣虛弱，用十全大補湯壯其脾胃，則未成者自散，已成者自潰，又何死肉之有？若不大痛，或大痛，或不赤，或內膿不潰，或外肉不腐，乃血氣虛弱，宜用桑枝灸，及十全大補加薑，桂壯其陽氣，則四畔即消，瘡頭即腐，其毒自解，又何待於鍼割？若脾胃虛弱，飲食少思，用六君倍加白朮壯其營氣，則肌肉受毒者自潰，已死者自活，已潰者自斂。

若初起或因剋伐，或犯房事，以致色黯而不痛者，乃陽氣脫陷，變為陰證也，急用參附湯溫補回陽，亦有可生。又曰：夫腐肉者，惡肉也。大凡癰疽瘡腫潰後，若有腐肉凝滯者，必取之，乃推陳致新之意。若壯者筋骨強盛，氣血充溢，真能勝邪，或自去，或自平，不能為害。若年高怯弱之人，血液少，肌肉澀，必迎而奪之，順而取之，是謂定禍亂以致太平，設或留而不去，則有爛筋腐肉之患。

如劉大尹，王扶人取之及時，而新肉即生，得以全愈。金工部，鄭揮使取之失期，大潰而斃。予嘗見腐肉既去，雖少壯者，不補其氣血尚不能收斂，若怯弱者，不取惡肉，不補血氣，未見其生也。故古人曰：壞肉惡於狼虎，毒於蜂蠆，緩去之，則戕賊性命，信哉。又曰：瘡瘍之證，若毒氣已結，腫赤熾盛，中央肉死黯黑者，內用托裏健脾之劑，外用烏金膏塗之，則黯處漸低，赤處漸起，至六七日間，赤黯之界，自有裂紋如刀劃狀，其黯漸潰。若用鈹鍼利剪徐去猶好，須使不知疼痛，不見鮮血為善。

若膿未流利，宜用鍼於紋中引之。若膿水已出，腫痛仍作，乃內筋間隔，亦用鍼引之。若元氣虛弱，誤服剋伐之劑，患處不痛，或肉死不潰者，急溫補脾胃，亦有復生者。後須純補脾胃，庶能收斂。此則不可妄用鍼刀，若誤用之，以去肉出血，使陽隨陰散，是速其危也。

論外通用方鍼頭散外一四四去腐管。透骨丹外一四三潰頭。代鍼膏外一四五潰頭。豬蹄湯外一二五洗腐。

舍時從證十七立齋曰：經云：諸痛癢瘡，皆屬於心。若腫赤煩躁，發熱大痛，飲冷便秘作渴，脈洪數實者為純陽，雖在嚴冬之時，必用大苦寒之劑以瀉熱毒；若不腫不痛，脈細皮寒，瀉利腸鳴，飲食不入，嘔吐無時，手足厥冷，是為純陰，雖在盛暑之時，必用大辛溫熱之劑以助陽氣，不拘嚴寒盛暑，但當舍時從證。若微腫微痛，似潰不潰，時出清膿者，為半陰半陽，宜用辛熱之劑溫補胃氣，此亦治陰陽法也。經曰：用寒遠寒，用熱遠熱。有假者反之。

雖違其時，必從其證，若執常法，無不誤矣。壬午仲冬，金臺一男子患腹痛，誤服乾薑理中丸，即時口鼻出血，煩躁發狂，入井而死。辛卯冬，一吏患傷寒，誤服附子藥一鐘，下咽發躁，奔走跌死。夫盛暑之際，附子，薑，桂三藥並用，連進三四劑無事，嚴冬時令，三藥單用一味，止進一劑者即死，可見羅謙甫先生有舍時從證，權宜用藥之妙。

余宗此法，凡冬間瘡證，如脈沉實洪數，大便秘，瘡焮痛，煩躁，或飲冷不絕者，即用硝，黃，芩，連之劑攻之；雖在夏令，而脈見虛弱或浮大，瘡不潰，膿清稀，惡寒飲者，即用薑，桂，參，耆之劑補之；如脈見沉細，瘡不潰不痛，作呃逆，手足冷，大便不實，或瀉利，或腹痛，更加附子，皆獲大效。昧者反以為非，惑亂患人，恪守常法，必使冬用溫熱，夏用清涼，以致誤人，深可哀也。薛按

至元壬午五月二十八日，王伯祿年逾五旬有七，右臂膊腫甚，上至肩，下至手指，色變皮膚涼，六脈沉細而微，此乃脈證俱寒。余舉瘍醫孫彥和視之，曰：此乃附骨癰，開發已遲。以燔鍼啟之，膿清稀，解，次日，肘下再開之，加呃逆不絕。彥和與丁香柿蒂散兩劑，稍緩。次日，呃逆尤甚，自利，臍腹冷痛，腹滿，飲食減少，時發昏憒。於左乳下黑盡處灸二七壯，又處托裏溫中湯，用乾薑，附子，木香，沉香，茴香，羌活等藥，？咀一兩半，欲與服。或者曰：諸痛癢瘡瘍皆屬心火，又當盛暑之時，用乾薑，附子可乎？予應之曰：理所當然，不得不然。

《內經》曰：脈細，皮寒，瀉利前後，飲食不入，此謂五虛。況呃逆者，胃中虛寒故也。諸痛癢瘡瘍皆屬心火，是言其定理也，此證內外相反，須當舍時從證，非大方辛熱之劑急治之，則不能愈也。遂投之，諸證悉去，飲食倍進，瘡勢溫，膿色正。彥和復用五香湯數服，後月餘平復。噫，守常者，眾人之見；知變者，知者之能。知常不知變，因細事而取敗者，亦多矣，況乎醫哉！見羅氏《衛生寶鑑》

愚意羅先生以舍時從證之法垂訓後人，誠百世不磨之要道也。但時之遷變，本所難知，而證之幽顯，尤不易識，何也？蓋常人之所謂時者，春夏秋冬之時也，歲歲時常之主氣也，誰不得而知之，而不知五六周環，則長夏有寒淫之令，三冬有炎暑之權，此則雖若舍時，而實以從時，昧者固能知此乎？又如察證之法，則凡脈細皮寒，泄瀉厥冷之類，是皆已見之寒證也，又誰不得而知之，不知其來有源，其甚有漸，即諸證未見之前，而本來已具，此際便難錯認，使必待焦頭爛額，而後曲突徒薪，則已晚矣。此羅先生之所以明已然，而余則更為慮未然，蓋恐人之見之遲而無及於事也。雖然，余常見今人之於已然者尚不能見，而復欲其見未然，誠哉迂矣，然余慨然之念，則不能不道其詳，而深望於知音者。

陽氣脫陷十八立齋曰：瘡瘍陽氣脫陷，或因剋伐之劑，或因膿血大泄，或因吐瀉之後，或因誤以入房。大凡潰後勞後，元氣虧損，或夢遺精脫，或脈數便血，或外邪乘而入，以致發熱頭痛，小便淋澀，或目赤煩喘，氣短頭暈，體倦熱渴，意欲飲水投水，身熱憎寒，惡衣，揚手擲足，腰背反張，鄭聲自汗，脈浮洪大，此無根虛火之假熱證也。若畏寒頭痛，欬逆嘔吐，耳聵目矇，小便自遺，瀉利腸鳴，裏急腹痛，玉莖短縮，齒牙浮痛，肢體麻痺，冷汗時出，或厥冷身痛，咬舌嚙唇，舌本強硬，呃逆喘促，脈微沉細，此陽氣脫陷之真寒證也。凡此危候，無論脈證，但見有一二，急用參附湯，或用托裏消毒散去連翹，白芷，金銀花三味，急加桂，附大劑補之，多有復生者。

內翰楊皋湖，孟夏患背疽，服剋伐之劑，二旬餘矣，漫腫堅硬，重如負石，隔蒜灸五十餘壯，背遂輕。以六君加砂仁二劑，涎沬湧出，飲食愈少，此脾虛陽氣脫陷也。劑用溫補，反嘔不食，仍用前藥，作大劑，加附子，薑，桂，又不應。遂以參，耆各一斤，歸，朮，陳皮各半斤，附子一兩煎服，三日而盡，流涎頓止，腐肉頓潰，飲食頓進。再用薑，桂等藥托裏健脾，腐脫而瘡愈矣。

少參史南湖之內，夏患疽不起發，脈大而無力，發熱作渴，自汗盜汗，用參耆大補之劑，益加手足逆冷，大便不實，喘促時嘔，脈細微，按之如無，惟太衝不絕。仍以參，耆，白朮，當歸，茯苓，陳皮計斤許，加附子五錢，水煎二鐘作一服，諸證悉退，脈息頓復。翼日，瘡起而潰，仍用前藥。四劑後，日用托裏藥調理，兩月餘而愈。薛按

婦人於癸卯冬，失物發怒，缺盆內微腫。甲辰春，大如覆碗，左肩胛亦腫，肉色如故。或鍼出鮮血三碗許，腹痛如錐，泄瀉不止，四肢逆冷，嘔吐惡寒，或時發熱，絕食已七日矣，其脈洪大，時或微細，此陽氣脫陷也。用六君加炮薑三錢，附子二錢，早服至午不應；再劑加附子五錢，熟睡，覺來諸證頓退六七，可進稀粥，再四劑，諸證悉退，飲食如故，缺盆始痛。鍼出清膿二碗許，諸證復至，此虛極也，以十全大補加薑，桂，附各一錢，三劑而安；後減薑，附各五分，與歸脾湯兼服，五十餘劑而愈。薛按

溫補按則十九留都鄭中翰，仲夏患發背已半月，瘡頭十餘枚，皆如粟許，漫腫堅硬，根如大盤，背重如負石，即隔蒜灸五十餘壯，其背頓輕。彼因輕愈，不守禁忌，三日後大作，瘡不起發，但苦作痛，用活命飲四劑，勢少退，用香砂六君子湯四劑，飲食少進。待恃知醫，自用敗毒藥二劑，飲食益少，口流涎沫，若不自知，此脾虛之甚也。每用托裏藥，加參，耆各三錢，彼密自揀去大半，後雖用大補藥加薑，桂亦不應。遂令其子以參，耆各一斤，歸，朮各半斤，乾薑，桂，附各一兩，煎膏一罐，三日飲盡，涎頓止，腐頓潰，食頓進。再用托裏健脾藥，腐肉自脫而愈。下俱薛按

張侍御患背瘡三枚，皆如粟，彼以為小毒，服清熱化痰藥，外用涼藥敷貼，數日尚不起，色黯不焮，胸中氣不得出入，勢甚可畏，連用活命飲二劑，氣雖利，膿清稀，瘡不起。欲用補劑，彼泥於素有痰火，不受參，朮之補。因其固執，遂陽以敗毒之劑與視之，而陰以參，耆，歸，朮各五錢，薑，桂各二錢，服二劑，背覺熱，腐肉得潰，方信余言，始明用大補藥乃愈。

南都聶姓者，時六月患發背，腐肉已去，瘡口尺許，色赤焮腫，發熱不食，欲嘔不嘔，服十宣散等藥，自為不起，請余決之。其脈輕診則浮而數，重診則弱而澀，此潰後之正脈。然瘡口開張，血氣虛也；欲嘔不嘔，脾胃虛也；色赤焮腫，虛火之象也，尚可治。遂與十全大補湯加酒炒黃檗，知母，五味，麥門，及飲童便，飲食頓進，肌肉頓生，服至八劑，瘡口收如粟許。

又惑於人言，謂餘毒未盡，乃服消毒藥二劑，復發熱昏憒，急進前藥，又二十餘劑乃愈。後兩月，因作善事，一晝夜不睡，以致勞倦發熱，似睡不睡，與前湯二劑，更加發熱，飲食不進，惟飲熱湯，後以前藥加附子一錢，二劑復愈。　　高秋官貞甫，孟秋發背，色黯而硬，不痛不起，脈沉而細，四肢逆冷。急用大艾隔蒜灸三十餘壯，不痛；遂用艾如粟大者著肉灸七壯，乃始知痛。與六君子湯二劑，每劑入附子二錢，不應；後劑又加肉桂二錢，始應而愈。

一男子？腫一塊，日久不潰，按之微痛，脈微而澀，此形證俱虛也。經曰：形氣不足，病氣不足，當補不當瀉。予以人參養營湯治之，彼不信，乃服流氣飲，虛證悉至，方服前湯，月餘少愈。但腫處尚硬，以艾葉炒熱熨患處，至十餘日膿成，以火鍼刺之，更灸以豆豉餅，又服十全大補湯百劑而愈。

定痛二十齊氏曰：瘡疽之證候不同，凡寒熱虛實皆能為痛，故止痛之法，殊非一端，世人皆謂乳，沒珍貴之藥可住疼痛，而不知臨病制宜，自有方法。蓋熱毒之痛者，以寒涼之藥折其熱而痛自止也。寒邪之痛，以溫熱之劑熨其寒則痛自除也。因風而痛者除其風，因濕而痛者導其濕，燥而痛者潤之，塞而痛者通之，虛而痛者補之，實而痛者瀉之，因膿鬱而閉者開之，惡肉侵潰者去之，陰陽不和者調之，經絡秘澀者利之，臨機應變，方為上醫，不可執方而無權也。

立齋曰：瘡瘍之作，由六淫七情所傷，其痛也，因氣血凝滯所致。假如熱毒在內，便秘而作痛者，內疏黃連湯導之。熱毒熾盛，焮腫而作痛者，黃連解毒湯治之，不應，仙方活命飲解之。瘀血凝滯而作痛者，乳香定痛丸和之。

作膿而痛者，托裏消毒散排之，膿脹而痛者鍼之，膿潰而痛者補之。若因氣虛而痛，四君加歸，耆。血虛而痛，四物加參，耆。腎虛而痛，六味地黃丸。口乾作渴，小便頻數者，加減八味丸。此皆止痛之法也，慎勿概用寒涼之藥。況血氣喜溫而惡寒，若冷氣入裏，血即凝滯，反為難瘥之證矣。丹溪云：膿出而反痛，此為虛也，宜補之，穢氣所觸者和解之，風寒所逼者溫散之，若專用龍竭生肌，乳沒止痛，吾知其必無效也。

凡癰毒焮腫赤痛之甚者，雖內治之法已具如前，然煎劑功緩而痛急難當者，必須外用敷藥。既欲其止痛，又欲其散毒，則無如降癰散之神妙也。

生肌收口附成漏證二十一陳良甫曰：癰疽之毒有淺深，故收斂之功有遲速，斷不可早用收口之藥，恐毒氣未盡，後必復發，為患匪輕。若癰久不合，其肉白而膿少者，此氣血俱虛，不能潮運，而瘡口冷澀也。每日用艾葉一把煎湯，避風熱洗，及燒松香煙薰之，或用豬蹄湯洗之，更以神異膏貼之，必須守禁調理，否則不效。又曰：脈得寒則下陷，凝滯肌肉，故曰留連肉腠，是為冷漏，須溫補之。

丹溪曰：諸經惟少陽，厥陰之生癰者宜須防之，以其多氣少血也。血少則肌肉難長，故瘡久未合，必成敗證。苟反用驅利毒藥，以伐其陰分之血，禍不旋踵矣。立齋曰：肌肉者，脾胃之所主；收斂者，血氣之所使，但當純補脾胃，不宜泛敷生肌之劑。夫瘡不生肌而色赤甚者，血熱也，四物加山梔，連翹。

色白而無神者，氣虛也，四君加當歸，黃耆。晡熱內熱，陰血虛也，四物加參，朮。膿水清稀者，氣血虛也，十全大補湯。食少體倦，脾氣虛也，補中益氣湯。煩熱作渴，飲食如常，胃火也，竹葉黃耆湯，不應，竹葉石膏湯。熱渴而小便頻數，腎水虛也，用加減八味丸料煎服。若敗肉去後，新肉微赤，四沿白膜者，此胃中生氣也，但用四君子湯以培補之，則不日自斂，若妄用生肌之藥，餘毒未盡而反益甚耳。

殊不知瘡瘍之作，由胃氣不調；瘡瘍之潰，由胃氣腐化；瘡瘍之斂，由胃氣榮養。東垣云：胃乃發生之源，為人生之本。丹溪亦謂治瘡瘍當助胃壯氣，使根本堅固。誠哉是言也，可不慎歟。又曰：若肌肉傷而瘡口不斂，用六君子湯以補脾胃。若氣虛惡寒而瘡口不斂，用補中益氣湯以補脾肺。若血虛發熱而瘡口不斂，用四物，參，朮以滋肝脾。若膿多而瘡口不斂，用八珍湯或十全大補湯以養血氣；如不應，但用四君，歸，耆以補脾胃；更不應，乃屬命門火衰，急用八味丸以壯火生土。

若脈數發渴者難治，以真氣虛而邪氣實也。又曰：生肌之法，當先理脾胃，助氣血為主。若氣血俱虛不能生者，當用托裏之劑。若有風寒襲於瘡所不能生者，宜用豆豉餅灸之。若流注頑瘡，內有膿管，或瘀肉，或？核，須用鍼頭散腐之，錠子尤妙。如背瘡杖瘡湯火瘡大潰，當用神效當歸膏，則能去腐生新止痛，大有神效。

又曰：癰疽潰後，毒盡則肉自生。常見世之治者，往往用龍骨，血竭之屬以求生肌，殊不知餘毒未盡，肌肉何以得生，氣血既虛，龍，竭豈能得效。設若膿毒未盡就用生肌，則反增潰爛，壯者輕者不過復潰，或遲斂而已，怯者重者必致內攻，或潰爛不斂，反致危矣。又曰：凡瘡瘍成漏，皆因元氣不足，營氣不從。陽氣虛寒，則寒氣逆於肉裏，稽留血脈，腐潰既久，即成是患。故凡治不足之證，於其初患，便當內用參，耆，歸，朮溫補脾胃，外用桑枝？熨接補陽氣，使自消散。

若久而不能成膿，亦用前二法補助以速之。若膿既成而不潰，用艾於當頭灸數炷而出之，卻服十全大補湯。患者又當慎起居，節飲食，庶幾收斂。若用冷鍼開刺，久而內出清膿，外色黑黯，或誤用生肌散速其口斂，反束其邪，必成敗證。

諸瘡患久成漏，常有膿水不絕，其膿不臭。若無歹肉者，法用炮附子去皮尖為細末，以唾津和為餅如三錢厚，安瘡上以艾炷灸之，漏大艾亦大，漏小艾亦小，但灸令微熱，不可令痛，乾則易之，每灸一二十壯不論。灸後貼以膏藥，隔二三日，又如前再灸，更服大補氣血之藥，直至肉平為度。或用炮附子切片三分厚灸之亦可。或用江西淡豆豉為餅，多灸之亦效。若瘡久成漏，外有腐肉，內有膿管，不能收口者，以鍼頭散和作細條？入口內，外用膏藥貼之，待膿管盡去，自然漸平收口；或先用灸法，數日後用此？藥；亦可仍內服十全大補等藥。

郭氏灸法：瘡疽久不收斂，及有膿水惡物，漸潰根深者，用白？，硫黃，大蒜三物，一處搗爛，看瘡大小捻作餅子，厚約三分，安於瘡上，用艾炷灸二十一壯，一灸一易，後隔四五日用藥錠，鍼頭散等藥？入瘡內，歹肉盡去，好肉長平，然後貼收斂之藥，內服應病之劑，調理即瘥矣。

一男子年逾二十，稟弱，左腿外側患毒，三月方潰，膿水清稀，肌肉不生，以十全大補湯加牛膝，二十餘劑漸愈，更以豆豉餅灸之，月餘而痊。一婦人左臂結核，年餘方潰，膿清不斂，一男子患貼骨癰，腿細短軟，瘡口不合，俱用十全大補湯，外以附子餅及貼補藥膏，調護得宜，百劑而愈。大凡不足之證，宜大補之劑兼灸，以補接陽氣，祛散寒邪為上。京師董賜年逾四十，胸患瘡成漏，日出膿碗許，喜飲食如常，以十全大補湯加貝母，遠志，白斂，續斷，灸以附子餅，膿漸少，謹調護，歲餘而愈。薛按

用香散藥二十二伍氏曰：氣血聞香則行，聞臭則逆。大抵瘡瘍多因營氣不從，逆於肉理，故鬱聚為膿，得香散藥則氣流行，故當多服五香連翹湯，萬金散，清心內固金粉散。凡瘡本腥穢，又聞臭濁則愈甚，若毒氣入胃則為欬逆，古人用此，可謂有理。且如飲食，調令香美則益脾土，養真元，保其無虞矣。

立齋曰：今人有瘡瘍，不審元氣虛實，病之表裏，病者多喜內消，而醫者即用十宣散及敗毒散，流氣飲之類，殊不知十宣散雖有參，耆，然防風，白芷，厚朴，桔梗皆足以耗氣，況不分經絡，時令，氣血多少而概用之乎？敗毒散乃發表之藥，果有表證，亦止宜一二服，多則元氣反損，其毒愈盛，雖有人參，莫能補也，況非表證而用之乎？流氣飲乃耗血之劑，果氣結膈滿，亦止宜二三服，多則血氣愈傷。

夫血氣凝滯，多因榮衛氣弱不能運行，豈可復用流氣飲以益其虛？況諸經氣血多寡不同，而流氣飲通行十二經，則諸經皆為所損，反為敗證，雖有芎，歸，亦難倚仗，若服之過度，則氣虛血耗，何以成膿？苟不察其由而泛投剋伐之劑，能無危乎？此三藥者，其不可輕用亦明矣。河間云：凡瘡止於一經，或兼二經者，止當求責其經，不可干擾餘經也。

槐花酒二十三槐花治濕退熱之功最為神速，大抵腫毒非用蒜灸及槐花酒先去其勢，雖用托裏諸藥，其效未必甚速，惟胃寒之人不可過用。

滁州于侍御，髀髁患毒痛甚，服消毒藥其勢未減，即以槐花酒一服，勢遂大退，再以托裏消毒之藥而愈。王通府患發背十餘日，勢危脈大，先以槐花酒二服殺退其勢，更以敗毒散二劑，再以托裏藥數劑，漸潰。又用桑柴燃灸患處，每日灸良久，仍以膏藥貼之，灸至數次，膿潰腐脫，以托裏藥加白朮，陳皮，月餘而愈。劉大尹發背六七日，滿背腫痛，勢甚危，與隔蒜灸百壯，飲槐花酒二碗，即睡覺，以托裏消毒藥十去五六，令以桑枝灸患處而潰，數日而愈。一上舍肩患疽，脈數，以槐花酒一服，勢頓退，再與金銀花，黃耆，甘草十餘服而平。薛按

忍冬酒二十四忍冬酒治癰疽發背，初發時便當服此，不問疽發何處，或婦人乳癰，皆有奇效。如或處鄉落貧家，服此亦便且效。仍兼以麥飯石膏，及神異膏貼之，甚效。

一園丁患發背甚危，令取金銀藤五六兩搗爛，入熱酒一鍾，絞取酒汁溫服，柤罨患處，四五服而平。彼用此藥治瘡，足以養身成家，遂棄園業。諸書云：金銀花治瘡瘍，未成者即散，已成者即潰，有回生之功。一男子患腦癰，其頭數多，痛不可忍，先服消毒藥不應，更以忍冬酒服之，即酣睡，覺而勢去六七，再四劑而消。又一男子所患尤甚，亦令服之，腫痛頓退，但不能平，加以黃耆，當歸，瓜蔞仁，白芷，甘草節，桔梗，數劑而愈。一男子被鬼擊，身有青痕作痛，以金銀花煎湯飲之即愈。本草謂此藥大治五種飛尸，此其驗也。

腫瘍二十五立齋曰：腫高焮痛脈浮者，邪在表也，宜托之。腫硬痛深脈沉者，邪在裏也，宜下之。外無焮腫，內則便利調和者，邪在經絡也，當調營衛。焮腫煩躁，或咽乾作渴者，宜降火。焮腫發熱，或拘急，或頭痛者，邪在表也，宜散之。大痛或不痛者，邪氣實也，隔蒜灸之，更用解毒。煩躁飲冷，焮痛脈數者，邪在上也，宜清之。惡寒而不潰者，氣虛兼寒邪也，宜宣而補之。焮痛發熱，汗多大渴，便結譫語者，結陽證也，宜下之。不作膿，或熟而不潰者，虛也，宜補之。

又曰：大抵癰腫之證，不可專泥于火為患，況稟有虛實及老弱不同，豈可概用寒涼之藥。設若毒始聚，勢不盛者，庶可消散。尤當推其病因，別其虛實，若概用涼藥，必致誤事。如膿將成，邪盛氣實者，用消毒之劑先殺其毒，雖作膿不為大苦，潰亦不甚，若就用托裏，必益其勢。如膿將成不成及不潰者，方用托裏。膿成勢盛者鍼之，膿一出，諸證悉退矣。　　丹溪曰：腫瘍內外皆壅，宜以托裏表散為主，如欲用大黃，寧無孟之非。潰瘍內外皆虛，宜以補接為主，如欲用香散，未免虛虛之失。

愚意前論腫瘍有云忌補宜下者，有云禁用大黃者，此其為說若異，而亦以證有不同耳。蓋忌補者，忌邪之實也。畏攻者，畏氣之虛也。即如腫瘍多實，潰瘍多虛，此其常也。然腫瘍亦多不足，則有宜補不宜瀉者；潰瘍亦或有餘，則有宜瀉不宜補者，此其變也。或宜補，或宜瀉，總在虛實二字。然虛實二字最多疑似，貴有定見。如火盛者，宜清者也。氣滯者，宜行者也。既熱且壅，宜下者也。

無滯無壅，則不宜妄用攻下，此用攻之宜禁者也。至若用補之法，亦但察此二者，凡氣道壅滯者不宜補，火邪熾盛者不宜溫。若氣道無滯，火邪不甚，或飲食二便清利如常，而患有危險可畏者，此雖未見虛證，或腫瘍未潰，亦宜即從托補。何也？蓋恐困苦日久，無損自虛，若能預固元氣，則毒必易化，膿必易潰，口必易斂，即大羸大潰猶可望生。若必待虛證疊出，或既潰不能收斂，而後勉力支持，則輕者必重，重者必危，能無晚乎？此腫瘍之有不足也，所係非細，不可不察。

向予長男生在癸丑及乙卯五月，甫及二週而患背疽。初起時，背中忽見微腫，數日後按之，則根深漸闊，其大如碗，而皮色不變，亦不甚痛。至十餘日，身有微熱，其勢滋甚，因謀之瘍醫。或云背疽，或云痰氣，或曰葷腥溫補，一毫不可入口。乃投以解毒之藥，一劑而身反大熱，神氣愈困，飲食不進矣。予危懼之甚，因思丹溪有云：癰疽因積毒在臟腑，當先助胃氣為主，使根本堅固，而以行經活血佐之。又曰：但見腫痛，參之脈證虛弱，便與滋補，氣血無虧，可保終吉。

是誠確論也。因卻前醫，而專固元氣以內托其毒，遂用人參三錢，製附子一錢，佐以當歸，熟地，炙甘草，肉桂之屬，一劑而飲食頓進，再劑而神彩如舊，抑何神也。由是弛其口腹，藥食並進，十劑而膿成。以其根深皮厚，復用鍼出膿甚多，調理月餘而愈。向使傾信庸流，絕忌溫補滋味，專意解毒，則胃氣日竭，毒氣日陷，飲食不進，倘致透隔內潰，則萬萬不保矣。且此兒素無虛病，何敢乃爾？蓋以其既屬陰證，又無實邪，見自確真，故敢峻補脾腎，方保萬全。鳴呼！醫之關係，皆是類也。因錄此按，用告將來，以見腫瘍潰瘍，凡虛證未見，而但無實熱壅滯可據者，便宜托補。

如此則其受益于不識不知，有非可以言語形容者。新按　　腫瘍不足二十六汪太夫人年逾八十，腦疽已潰，發背繼生，頭如粟米，脈大無力，此膀胱經濕熱所致，然脈大無力，乃血氣衰也。遂以托裏消毒散，數服稍可，更加參，耆之劑，雖瘡起而作渴，此氣血虛甚，以人參，黃耆各一兩，當歸，熟地各伍錢，麥冬，五味各一錢，數服渴止而愈。此不有臟腑能言，氣血能告，豈能省悟，病者至死皆歸於命，深可哀也。

又有患者氣質素實，或有痰不服補劑，然不知膿血內潰，氣血並虛，豈不宜補？余常治瘡，陰用參，耆大補之劑，陽書敗毒之名，與服之俱不中滿，瘡亦隨效，虛甚者尚加薑，桂，甚至附子，未嘗有不效也。薛按　　潰瘍二十七立齋曰：膿熟不潰者，陽氣虛也，宜補之。瘀肉不腐者，宜大補陽氣，更以桑木灸之。膿清不斂者，氣血俱虛，宜大補。

膿後食少無睡，或發熱者，虛也，宜補之。倦怠懶言，食少不睡者，虛也，宜補之。寒氣襲於瘡口，不能收斂，或陷下不斂者，溫補之。脈大無力或微澀者，氣血俱虛也，峻補之。出血或膿多，煩躁不眠者，乃亡陽也，急補之。凡膿潰而清，或瘡口不合，或聚腫不赤，肌寒肉冷，自汗色脫者，皆氣血俱虛也，非補不可。

凡膿血去多，瘡口雖合，尤當補益，務使氣血平復，否則更患他證，必難治療也。又曰：大抵膿血大泄，當大補血氣為先，雖有他證，以末治之。凡癰疽大潰，發熱惡寒，皆屬氣血虛甚，若左手脈不足者，補血藥當多於補氣藥；右手脈不足者，補氣藥當多於補血藥，切不可發表。大凡癰疽全藉血氣為主，若患而不起，或潰而不腐，或不收斂，及膿少或清，皆血氣之虛也，俱宜大補之，最忌攻伐之劑。亦有膿反多者，乃氣血虛而不能禁止也。常見氣血充實之人患瘡者，必腫高色赤，易腐潰而膿且稠，又易於收斂。怯弱之人多不起發，不腐潰，及難於收斂，若不審察而妄投攻劑，虛虛之禍不免矣，及患後更當調養。

若瘰？流注之屬，尤當補益也，否則更患他證，必難措治，慎之。又曰：潰瘍若屬氣血俱虛，固所當補，若患腫瘍而氣血虛弱者，尤宜預補，否則雖潰而不斂矣。又凡大病之後，氣血未復，多致再發，若不調補，必變為他證而危。或誤以瘡毒復發，反行攻伐，則速其不起，深可為戒也。又曰：若瘡瘍腫焮痛甚，煩躁脈大，則辛熱之劑不但腫瘍不可用，即潰瘍亦不可用也。

《太平聖惠方》云：凡癰疽膿潰之後，脈微澀遲緩者，邪氣去而真氣將復也，為易愈。若脈來沉細而直者，裏虛而欲變證也。若膿血既去，則當脈靜身涼，腫消痛息，如傷寒表證之得汗也。若反發熱作渴，脈洪數者，此真氣虛而邪氣實也，死無疑矣。

潰瘍有餘二十八潰瘍有餘之證，其辨有四：蓋一以元氣本強，火邪本盛，雖膿潰之後而內熱猶未盡除，或大便堅實而能食脈滑者，此其形氣病氣俱有餘，仍宜清利，不宜溫補，火退自愈，亦善證也。一以真陰內虧，水不制火，膿既泄而熱反甚，脈反躁者，欲清之則正氣以虛，欲補之則邪氣愈甚，此正不勝邪，窮敗之證，不可治也。一以毒深而潰淺者，其肌腠之膿已潰，而根盤之毒未動，此乃假頭非真潰也，不得遽認為潰瘍而概施托補，若誤用之，則反增其害，當詳辨也。

又有一種元氣已虛，極似宜補，然其稟質滯濁，肌肉堅厚，色黑而氣道多壅者，略施培補，反加滯悶，若此輩者，真虛既不可補，假實又不可攻，最難調理，極易招怨，是亦不治之證也。總之，潰瘍有餘者十之一二，故潰瘍宜清者少；腫瘍不足者十常四五，故腫瘍宜補者多，此亦以癰疽之危險，有關生死者為言，故貴防其未然也。至若經絡浮淺之毒，不過腫則必潰，潰則必收，又何必卷卷以補瀉為辨也，觀者審之。

男子年逾三十，腹患癰腫，脈數喜冷。齊氏云：瘡瘍腫起堅硬，瘡疽之實也。河間云；腫硬木悶，煩躁飲冷，邪氣在內也。遂用清涼飲倍加大黃，三劑稍緩；次以四物湯加芩，連，山梔，木通，四劑遂潰；更以十宣散去參，耆，肉桂，加金銀花，天花粉，漸愈。彼欲速效，自服溫補藥，遂致肚腹俱腫，小便不利。

仍以清涼飲治之，膿潰數碗，再以托裏藥而愈。趙宜人年逾七旬，患鬢疽已潰，焮腫甚痛，喜冷脈實，大便秘澀。東垣曰：煩躁飲冷，身熱脈大，精神昏悶者，皆臟腑之實也。遂以清涼飲一劑，腫痛悉退，更以托裏消毒藥三十餘劑而平。若謂年高潰後，投以補劑，實實之禍不免矣。薛按

潰瘍作痛二十九立齋曰：膿出而反痛者，虛也，宜補之。脈數虛而痛者，屬虛火，宜滋陰。脈數實而痛者，邪氣實也，宜泄之。脈實便秘而痛者，邪在內也，宜下之。脈澀而痛者，氣血虛寒也，溫補之。大抵瘡之始作也，先發為腫，氣血鬱積，蒸肉為膿，故多痛。膿潰之後，腫退肌寬，痛必漸減。若反痛者，乃虛也，宜補之。亦有穢氣所觸者，宜和解之。風寒所逼者，宜溫散之。

丁蘭年二十餘，股內患毒日久，欲求內消。診其脈滑數，知膿已成，因氣血虛不潰，遂刺之，膿出作痛，以八珍湯治之，少可；但膿水清稀，更以十全大補湯加炮附子五分，數劑漸愈；仍服十全大補湯三十餘劑而痊。

一僧股內患腫一塊，不痛不潰，治以托藥，二十餘劑膿成，刺之作痛。予謂腫而不潰，潰而反痛，此氣血虛甚也，宜峻補之。彼云氣無補法。予謂正氣不足，不可不補，補之則氣化而痛邪自除。遂以參，耆，歸，朮，熟地黃治之，兩月餘而平。薛按

潰瘍發熱附惡寒三十用手摸熱有三法：以輕手捫之則熱，重按之則不熱，是熱在皮毛血脈也；重按之至筋骨之分則熱，蒸手極甚，輕手則不熱，是邪在筋骨之間也；不輕不重按之而熱，是熱在筋骨之上，皮毛血脈之下，乃熱在肌肉也。　　仲景曰：脈虛則血虛，血虛生寒，陽氣不足也。寸口脈微為陽不足，陰氣上入陽中則洒淅惡寒。尺脈弱為陰不足，陽氣下陷入陰中則發熱也。

王氏曰：病熱而脈數，按之不鼓動，乃寒盛格陽而致之，非熱也。形證似寒，按之而脈氣鼓擊於指下盛者，此為熱甚拒陰而生病，非寒也。

東垣曰：發熱惡熱，大渴不止，煩躁肌熱，不欲近衣，或目痛鼻乾，但脈洪大，按之無力者，非白虎湯證也，此血虛發躁，當以當歸補血湯主之。又有火鬱而熱之證，如不能食而熱，自汗氣短者，虛也，當以甘寒之劑瀉熱補氣。如能食而熱，口舌乾燥，大便難者，當以辛苦大寒之劑下之，以瀉火保水。又曰：晝則發熱，夜則安靜，是陽氣自旺於陽分也。晝則安靜，夜則發熱煩躁，是陽氣下陷入陰中也，名曰熱入血室。晝夜發熱煩躁，是重陽無陰也，當亟瀉其陽，峻補其陰。

立齋曰：脈浮或弱而熱或惡寒者，陽氣虛也，宜補氣。脈澀而熱者，血虛也，宜補血。脈浮數發熱而痛者，邪在表也，宜散之。脈沉數發熱而痛者，邪在裏也，當下之。午前熱者，補血為主。午後熱者，補氣為主。左手脈小於右手而熱者，用血藥多於氣藥。右手脈小於左手而熱者，用氣藥多於血藥。

發熱煩躁三十一王太僕曰：大寒而甚，熱之不熱，是無火也，當治其心。大熱而甚，寒之不寒，是無水也。熱動復止，倏忽往來，時動時止，是無水也，當補其腎。故心盛則生熱，腎盛則生寒。腎虛則寒動於中，心虛則熱收於內。又熱不勝寒，是無火也；寒不勝熱，是無水也。夫寒之不寒，責其無水；熱之不熱，責其無火。熱之不久，責心之虛；寒之不久，責腎之弱。治者當深味之。

立齋曰：瘡瘍發熱煩躁，或出血過多，或膿潰大泄，或汗多亡陽，或下多亡陰，以致陰血耗散，陽無所依，浮散於肌表之間而非火也。若發熱無寐者，血虛也，用聖愈湯。兼汗不止，氣虛也，急用獨參湯。發熱煩躁，肉？筋惕，血氣俱虛也，用八珍湯。大渴面赤，脈洪大而虛，陰虛發熱也，用當歸補血湯。肢體微熱，煩躁面赤，脈沉而微，陰盛發躁也，用四君加薑，附。

作嘔三十二立齋曰：喜熱惡寒而嘔者，宜溫養胃氣。脈細腸鳴，腹痛滑瀉而嘔者，宜托裏溫中。喜寒惡熱而嘔者，宜降火。脈實便秘而嘔者，宜瀉火。若不詳究其源，而妄用攻毒之藥，則腫者不能潰，潰者不能斂矣。雖丹溪曰：腫瘍時嘔，當作毒氣攻心治之；潰瘍時嘔，當作陰虛補之。殊不知此大概之言耳。況今之熱毒內攻而嘔者，十纔一二；脾胃虛寒，或痰氣而嘔者，十居八九，故不可執以為言也。

又曰：凡癰瘍腫赤，痛甚煩躁，脈實而嘔者，為有餘，當下之。若腫硬不潰，脈弱而嘔者，乃陽氣虛弱，當補之。若嘔吐少食者，乃胃氣虛寒，當溫補脾胃。若痛傷胃氣，或感寒邪穢氣而嘔者，雖在腫瘍，當助胃壯氣，若妄用攻伐，多致變證不治。

薛氏《樞要》曰：瘡瘍作嘔，不可泥於熱毒內攻，而概用敗毒等藥。如熱甚焮痛，邪氣實也，仙方活命飲解之。作膿焮痛，胃氣虛也，托裏消毒散補之。膿熟脹痛，氣血虛也，先用托裏散，後用鍼以泄之。焮痛便秘，熱壅於內也，內疏黃連湯導之。若因寒藥傷胃而嘔者，托裏健中湯。胃寒少食而嘔者，托裏益中湯。　　中虛寒淫而嘔者，托裏溫中湯。肝木乘脾而嘔者，托裏抑清湯。胃脘停痰而嘔者，托裏清中湯。脾虛自病而嘔者，托裏益黃湯。鬱結傷脾而嘔者，托裏越鞠湯。

又曰：大凡諸瘡作嘔，若飲冷便秘，是熱毒也，黃連消毒散解之。飲冷便實，是胃火也，竹葉石膏湯清之。懶食飲湯，是胃虛也，補中益氣湯補之。大便不實，喜飲熱湯，是脾胃虛寒也，六君加炮薑以溫之。常見脾胃虛弱者，用前散反心隔陰冷致嘔，而喉舌生瘡，乃腎水枯涸，虛火炎上也，其證甚惡，急用加減八味丸，亦有得生者。

熱毒作嘔證，如劉貴患腹癰，焮痛煩躁，脈實作嘔，河間云：瘡瘍者，火之屬，須分內外以治其本。若脈沉實者，先當疏其內，以絕其源。又曰：嘔噦心煩，脈沉而實，腫硬木悶，或皮肉不變，邪氣在內，宜用內疏黃連湯治之。然作嘔脈實，毒在內也，遂以前湯通利二三行，諸證悉去，更以連翹消毒散而愈。金臺王時亨年逾四十，患臂毒焮痛作嘔，服托裏消毒藥愈甚。予用涼膈散，二劑頓退，更以四物湯加芩，連四劑而消。薛按

胃寒作嘔證：如顧浩室人，年逾四十，患發背，治以托裏藥而潰，忽嘔而瘡痛，胃脈弦緊，彼以為餘毒內攻。東垣云：嘔吐無時，手足厥冷，臟腑之虛也。丹溪云：潰後發嘔不食者，濕氣侵于內也。又云：膿出而反痛，此為虛也。今胃脈弦緊，木乘土位，其虛明矣。予欲以六君子湯加酒炒芍藥，砂仁，藿香治之，彼自服護心散，嘔愈甚。復邀治，仍用前藥，更以補氣血藥，兩月而愈。大抵濕氣內侵，或感穢氣而作嘔者，必喜溫而脈弱；熱毒內攻而作嘔者，必喜涼而脈數，必須辨認明白。

亦有大便不實，或腹痛，或膨脹，或嘔吐，或吞酸噯腐，此皆腸胃虛寒也，以理中湯治之；如不應，加熟附子二三片。予嘗飲食少思，吞酸噯腐，諸藥不應，惟服理中湯及附子理中丸有效。蓋此證皆因中氣虛寒，不能運化鬱滯所致，故用溫補之劑，使中氣溫和，自無此證矣。張生患漆瘡作嘔，由中氣虛弱，漆毒侵之。予以六君子湯加砂仁，藿香，酒炒芍藥治之，彼不信，另服連翹消毒散，嘔果甚，復邀治，仍以前藥，外用麻油調鐵銹末塗之而愈。薛按

戴氏曰：如惡心者，無聲無物，欲吐不吐，欲嘔不嘔，雖曰惡心，實非心經之病，皆在胃口上，宜用生薑，蓋能開胃豁痰也。名元禮，南院使

作渴三十三李氏曰：人病疽多有愈後發渴而不救者，十有八九，或先渴而後患疽者，尤為難治，急用加減八味丸可免前患。若疽安而渴者，服此丸則渴止；疽安而未渴者，預服此丸則永不生渴；或未發疽而先發渴者，服此不惟渴止，且疽亦不作，氣血加壯，真神劑也。又曰：癰疽已安之後，或未安之際，口舌燥黃如雞內金者，乃腎水枯竭，心火上炎，此證最惡。古人云：玉華池竭七廟亡。若誤投以丹藥，則禍在反掌，急用加減八味丸，桑枝煎，五味子湯以滋補之。

又云：一貴人病疽，未安而渴作，一日飲水數升，予以加減八味丸治之。諸醫大笑云：此能止渴，我輩當不復業醫。皆用木瓜，紫蘇，烏梅，人參，茯苓，百藥煎等劑，服多而渴愈甚。不得已用此藥，三日渴止，久服遂不復渴，飲食加倍，健於少壯。蓋此藥非出鄙見，自為兒時聞先君言，有人病渴用渴藥，累年不愈，一名醫使服此藥，降心火，生腎水為最。家藏此方，親用嘗驗，患者當知所鑒。詳《外科精要》。

馬益卿曰：癰疽作渴，乃氣血兩虛，宜用參，耆以補氣，當歸，地黃以養血。或用黃耆六一湯，或用忍冬丸。其方以忍冬藤入瓶內，加無灰酒，微火煨一宿，取出晒乾，少加甘草，俱為末，仍用餘酒調糊為丸，桐子大，每服百餘丸，溫酒下。兼治五痔諸癭氣。

立齋曰：尺脈大或無力而渴者，宜滋陰降火。上部脈沉實而渴者，宜瀉火。上部脈洪數而渴者，宜降火。胃脈數而渴者，宜清胃火。氣虛不能生津液而渴者，宜補中氣。脈大無力或微弱而渴者，宜補氣血。膿血大泄，或瘡口出血而渴者，宜大補氣血；如不應，急用獨參湯。

薛氏《樞要》曰：瘡瘍作渴，若焮腫發熱，便利調和者，上焦熱也，用竹葉石膏湯。腫痛發熱，大便秘澀者，內臟熱也，用四順清涼飲。焮腫痛甚者，熱毒蘊結也，用仙方活命飲。漫腫微痛者，氣血虛壅也，用補中益氣湯。若胃火消爍而津液短少者，用竹葉黃耆湯。若胃氣虛弱不生津液者，用補中益氣湯。

若胃氣受傷，內無津液者，用七味白朮散。若腎水乾涸作渴，或口舌乾燥者，用加減八味丸。或先口乾作渴，小便頻數，而後患疽，或疽愈後作渴飲水，或舌黃乾硬，小便數而疽生者，尤其惡也。苟能逆知其因，預服加減八味丸，補中益氣湯以滋化源，可免是患。《心法》曰：予治瘡瘍作渴，不問腫潰，但脈數發熱而渴，以竹葉黃耆湯治之。脈不數，不發熱，或脈數無力而渴，或口乾，以補中益氣湯。若脈數而便秘，以清涼飲。若尺脈洪大，按之無力而渴，以加減八味丸。若治口燥舌黃，飲水不歇，此丸尤效。

瀉痢三十四立齋曰：瘡瘍大便泄瀉，或因寒涼剋伐，脾氣虧損，或因脾氣虛弱，食不剋化，或因脾虛下陷，不能升舉，或因命門火衰，不能生土，或因腎經虛弱，不能禁止，或因脾腎虛寒，不能司職。所主之法：若寒涼傷脾，六君加木香，砂仁，送二神丸。脾虛下陷，用補中益氣送二神丸。命門火衰，用八味丸料送四神丸。腎虛不禁，用薑附湯加吳茱萸，五味。脾腎虛寒，用參附湯送四神丸。《病機》云：脈沉而細，身不動作，睛不瞭瞭，飲食不下，鼻準氣息者，薑附湯主之。身重四肢不舉者，參附湯主之。

仲景云：下痢腸鳴，當溫之。脈遲緊痛未止，當溫之。大孔痛，當溫之。心痛，當救裏，可與理中，附子，四逆輩。《精要》云：癰疽嘔瀉，腎脈虛者不治。凡此難治之證，如按前法治之，多有可生者。

御醫王彭峰之內，年逾四十，背疽不起發，泄瀉作嘔，食少厥逆，脈息如無，屬陽氣虛寒，用大補劑加附子，薑，桂不應；再加附子二劑，瀉愈甚；更以大附子，薑，桂各三錢，參，耆，歸，朮各五錢，作一劑，腹內始熱，嘔瀉乃止，手足漸溫，脈息遂復；更用大補而潰，再用托裏而斂。

十年後，仍患脾胃虛寒而歿。薛按　　大便秘結三十五立齋曰：瘡瘍大便秘結，若作渴飲冷，其脈洪數而有力者，屬實火，宜用內疏黃連湯。若口乾飲湯，其脈浮大而無力者，屬氣虛，宜用八珍湯。若腸胃氣虛血燥而不通者，宜用十全大補湯培養之。

若瘡證屬陽，或因入房傷腎而不通者，宜用前湯加薑，附回陽，多有得生者。若飲食雖多，大便不通，而肚腹不脹者，此內火消爍，切不可通之。若肚腹痞脹而直腸乾涸不通者，宜用豬膽汁導之。若誤行疏利，復傷元氣，則不能潰斂。經曰：腎開竅于二陰。藏精於腎，津液潤則大便如常。若潰瘍有此，因氣血虧損，腸胃乾涸，當大補為善。設若不審虛實，而一於疏利者，鮮有不誤。若老弱或產後而便難者，皆氣血虛也，豬膽汁最效，甚者多用之。更以養血氣藥助之，萬不可妄行攻伐。

居賓鷗仲夏患發背，黯腫尺餘，皆有小頭如鋪粟狀，四日矣，此真氣虛而邪氣實也。遂隔蒜灸之，服活命飲二劑，其邪頓退。乃純補其真陰，又將生脈散以代茶飲，瘡邪大退。余因他往，三日復視之，飲食不入，中央肉死，大便秘結，小便赤濁。余曰：中央肉死，毒氣盛而脾氣虛也；大便不通，腸虛而不能傳送也；小便赤濁，脾虛而火下陷也，治亦難矣。彼始云：莫非間斷補藥之過也？余曰：然。

乃急用六君子加當歸，柴胡，升麻，飲食漸進，大便自通。外用烏金膏塗中央三寸許，四圍紅腫漸消，中央黑腐漸去。乃敷當歸膏，用地黃丸與前藥間服，將百劑而愈。薛按

小便淋澀不利三十六立齋曰：瘡瘍小便淋漓頻數，或莖中澀者，腎經虧損之惡證也，宜用加減八味丸以補陰。足脛逆冷者，宜用八味丸以補陽，若小便頻而黃者，宜用四物湯加參，朮，麥門，五味以滋肺腎。若小便短而少者，宜用補中益氣君山藥，麥門，五味以補脾肺。若熱結膀胱而不利者，宜用五淋散以清熱。若脾氣燥熱而不能化者，宜用黃芩清肺飲以滋陰。若膀胱陰虛，陽無以生者，宜用滋腎丸。若膀胱陽虛，陰無以化者，宜用六味地黃丸。

腎虛之患，多傳此證，非滋化源則不救，若用黃檗，知母反瀉其陽，是速其危也。若老人陰痿思色，精氣內敗，莖中痛而不利者，用加減八味丸加車前子，牛膝；不應，更加附子，多有復生者。若精已竭而復耗之，大小便中牽痛，愈痛則愈便，愈便則愈痛，以前藥加附子，亦有復生者。王太僕云：無陰則陽無以化，無陽則陰無以生，當滋其化源。若專用淡滲，復損真陰，乃速其危也。

發痙三十七立齋曰：瘡瘍發痙，因氣血虧損，或為外邪所搏，或內虛鬱火所致。其形則牙關緊急，四肢勁強，或腰背反張，肢體抽搐。其有汗而不惡寒者曰柔痙，風能散氣，故有汗也。其無汗而惡寒者曰剛痙，寒能澀血，故無汗也。皆由亡血過多，筋無所養，故傷寒汗下過多，與潰瘍產後多患之。乃敗證也。若大補氣血，多有可治者，若作風治，速其危矣。痙論法俱詳見雜證謨十二卷痙證門，所當參閱。

無寐三十八立齋曰：瘡瘍潰後無寐，發熱煩躁，血虛也，聖愈湯。自汗不止，無寐，氣虛也，四君加黃耆，五味子。發熱煩躁，肉？筋惕，氣血虛也，八珍湯。大渴面赤，脈洪大而浮，陰虛發熱也，當歸補血湯。肢體微熱，煩躁面赤，脈沉微，陰盛發躁也，四君加薑，附。

瘡瘍出血三十九立齋曰：瘡瘍出血，因五臟之氣虧損，虛火動而錯經妄行也，當求其經，審其因而治之。若肝熱而血妄行者，宜四物加炒山梔，芩，朮，丹皮。肝虛而不能藏血者，六味地黃丸。心虛而不能主血者，四物加炒黃連，丹皮，苓，朮。脾虛熱而不能統血者，四君子加炒梔子，丹皮。若脾經鬱結，用歸脾湯加五味子。脾肺氣虛，用補中益氣湯加五味子。

氣血俱虛，用十全大補湯。陰火動者，用六味丸加五味子。大凡失血過多，見煩熱發渴等證，勿論其脈急，用獨參湯以補氣。經云：血生於氣。苟非參，耆，歸，朮，甘溫等劑，以生心肝之血，決不能愈。若發熱脈大者不治。凡患血證，皆當以犀角地黃湯為主。

戒忌調護四十李氏云：病疽之人，當戒酒？，炙？，醃臘，生冷，油膩，雞鵝，魚腥之類。若起居七情，尤當深戒，務令臥室潔淨馨香，使氣血流暢。仍忌僧道孝子，產婦經婦，及雞犬貓畜之類。若背疽難於隱几，宜用綠豆十斗作一袋，隱伏其上，以解毒涼心也。又曰：大凡臟腑已利，瘡毒已潰，氣血既虛，最當調護。若發熱而服涼藥，無不致禍。

立齋曰：綠豆性寒，主丹毒煩熱，風疹或金石所發，實熱煩渴，飲食如常，證屬純陽者，極宜用之，否則不可輕用也。又曰：瘡瘍食肉，乃自棄也。瘡瘍之毒，發於營氣，今反助之，與自棄何異？雖用藥施治，亦不能愈。

東垣云：胃為五臟之根本，胃氣一傷，諸證皆虛，七惡蜂起，可不慎哉。

愚按：瘡瘍當忌葷腥，然以愚見言之，則惟熱火證及疔毒陽癰，則毫不可犯，宜切慎也。至若營衛大虛而毒不能化，肉不能長，凡宜溫宜補等證，豈亦不宜滋補乎？故古人號黃耆為羊肉，則既宜黃耆，未有不宜羊肉者，惟豬肉，牛肉，醇酒，及傷脾助濕等物，則不可不忌。

陰陽證變四十一太監劉關患發背，腫痛色紫，診其脈息沉數。陳良甫云：脈數發熱而痛者，發於陽也，且瘡瘍赤甚則紫，即火極似水也。詢之，嘗服丹石藥半載，乃積溫成熱所致。遂以內疏黃連湯，再服稍平；更用排膿消毒藥，及豬蹄湯，太乙膏而愈。經曰：色與脈當相參應，治之者在明亢害承制之理，陰陽變化之機焉耳。舉人潘光甫，年四十，患腦疽焮腫，診其脈沉靜。予謂此陽證陰脈斷不起，已而果然。蓋瘡瘍之證雖屬心火，尤當分表裏虛實，果元氣充實，內有實火者，寒劑或可責效。若寒涼過度，使胃寒脾弱，陽證變陰，或結而不潰，潰而不斂，陰陽乖戾，水火交爭，死無日矣。薛按

論列方外科上參附湯補三七。八珍湯補十九。聖愈湯補九一。回陽湯外三七。敗毒散敗三六。

四神丸熱一五一。五淋散寒百十七。薑附湯熱三二。獨參湯補三五。理中湯熱一。

滋腎丸寒一六三。二神丸熱百五十。麻黃湯散一。清胃散寒五四。托裏散外四三。

六君子湯補五。歸脾湯補三二。八味丸補一二一。沖和湯外二四。流氣飲外五五。

五香湯未入，即外五一方。四君子湯補一。四物湯補八。六味丸補百二十。

護心散外七二。清涼飲外九十。涼膈散痘八三。十宣散痘十四。濟陰湯外八五。

萬金散外六七。奪命丹外七七。忍冬酒外百二。遠志酒外百六。桑枝煎外百九。

五味子湯補五七。十全大補湯補二十。人參黃耆湯外二六。托裏消毒散外二。

托裏健中湯外十一。托裏益黃湯外十五。托裏抑青湯外十七。托裏溫經湯外十四。

丁香柿蒂散熱六四。當歸補血湯補四四。人參養營湯補二一。人參理中湯熱一。

附子理中湯外三四。白虎湯寒二。漏蘆湯外九五。蠟礬丸外七四。槐花酒外百四。

國老膏外六八。製甘草湯外六八。神仙截法外百十。仙方活命飲外一。

補中益氣湯補三十。托裏溫中湯外十二。托裏清中湯外十六。托裏益中湯外十三。

托裏越鞠湯外十九。七味白朮散小七。黃耆六一湯補四九。加減八味丸外三八。

人參平肺散寒三七。人參敗毒散散三六。竹葉黃耆湯寒七。黃連消毒散外六十。

竹葉石膏湯寒五。內疏黃連湯外九三。四順清涼飲攻二五。內固金粉散外七三。

乳香定痛丸外五七。香砂六君湯補七。附子餅外百十六。桑枝灸外百二十。

隔蒜灸外百十五。鍼頭散外一四四。麥飯石膏外一三九。陰陽散外一三三。

抑陽散外一三二。浴毒湯即百草煎之類新因三七。當歸膏外三一四。

黃連解毒湯寒一。連翹消毒散外六一。五香連翹湯外五一。黃芩清肺飲寒三八。

犀角地黃湯外四六。犀角升麻湯外四七。神仙熏照方外一二二。豆豉餅外百十七。

熨法外一二一。騎竹馬法外百十四。降癰散新因三六。烏金膏外一四二。

抑陰散外一三一。豬蹄湯外一二五。太乙膏外三百八。神異膏外三百十。

景岳全書卷之四十六終

## 卷之四十七賢集外科鈐下

外科鈐下發背四十二發背屬督脈，膀胱經，凡陰虛火盛，或醇酒厚味，或鬱怒房勞，或丹石熱毒，皆能致之。若腫赤痛甚，脈洪數而有力者，熱毒之證也，為易治。若漫腫微痛，色黯作渴，脈雖洪數而無力者，陰虛之證也，為難治。若不腫不痛，或漫腫色黯，脈微細者，陽氣虛甚也。尤為難治。大抵發背之證，其名雖多，總惟陰陽二證為要。若發一頭或二頭，其形焮赤腫高，發熱疼痛，頭起者為癰，屬陽易治。

若初起一頭如粟，不腫不赤，悶痛煩躁，大渴便秘，睡語咬牙，四五日間，瘡頭不計其數，瘡口各含如粟，形如蓮蓬，故名蓮蓬發，積日不潰，按之流血，至數日或八九日，其頭成片，所含之物俱出，通結一衣，揭去又結，其口共爛為一瘡，其膿內攻，其色紫黯者為疽，屬陰難治。

且此證不可大痛，又不可不痛，若見煩悶者多不治。總之，瘡瘍雖云屬火，然未有不由陰虛而致者。故經云：督脈經虛，從腦而出；膀胱經虛，從背而出，故不可專泥于火。　　陳良甫曰：背疽之源有五：一天行，二瘦弱氣滯，三怒氣，四腎氣虛，五飲冷酒，食炙？，服丹藥。

立齋曰：大抵發背之證，雖發熱疼痛，形勢高大，煩渴不寧，但得脈息有力，飲食頗進，可保無虞，其膿一潰，諸證悉退。多有因膿不得外泄以致疼痛，若用敗毒寒藥攻之，反致誤事。若有膿，急鍼之，膿一出，苦楚即止。膿未成而熱毒作痛者，可用解毒之藥。亦有腐潰尺餘者，若無惡證，則投以大補之劑，肉最易生，亦無所妨。惟忌腫不高，色不赤，不焮痛，脈無力，不飲食，腫不潰，腐不爛，膿水清或膿多不止，皆屬元氣虛也，為難治，宜峻補之。

其或膿血既泄，腫痛尤甚，濃水臭敗，煩躁時嗽，腹痛渴甚，瀉利無度，小便如淋，乃惡證也，皆不可治。又，灸法曰：予常治發背，不問日期，陰陽，腫痛，或不痛，或痛甚，但未成膿，或不潰者，即與灸之，隨手取效。或麻木者，明灸之，毒氣自然隨火而散。或瘡頭如黍者，灸之尤效。亦有數日色尚微赤，腫尚不起，痛不甚，膿不作者，尤宜多灸，勿拘日期，更服甘溫托裏藥，切忌寒涼之劑。

其有勢未定者，或先用箍藥圍之，若用烏金膏點患處尤妙。凡人初覺發背，赤熱腫痛，莫辨其頭者，但以濕紙覆其上，立候視之，其紙有先乾處，即是結癰頭也，取大蒜切成片如二三錢厚薄，安於頭上，用大艾炷灸之，三壯換一蒜片，痛者灸至不痛，不痛灸至痛時方止。最要早覺早灸為上，一日二日，十灸十活，三日四日，六七活，五日六日三四活，過七日則難為力矣。

若有十數頭作一處生者，即用大蒜研成膏，作薄餅鋪頭上，聚艾於蒜餅上燒之，亦能活也。若背上初發赤腫一片，中間有一片黃粟米頭子，便用獨蒜切去兩頭，取中間半寸厚者，正安於瘡上，灸十四壯，多至四十九壯。蓋如此惡證，惟隔蒜灸及塗烏金膏有效。又，治法曰：腫硬痛深脈實者，邪在內也，可下之。

腫高焮痛脈浮者，邪在表也，宜托之。焮痛煩躁，或咽乾，火在上也，宜瀉之。腫高或不作膿者，邪氣凝結也，宜解之。腫痛飲冷，發熱睡語者，火也，宜清之。不作膿，或不潰不斂者，陽氣虛也，宜補之。瘀肉不腐，或積毒不解者，陽氣虛也，宜助陽氣。膿多或清者，氣血俱虛也，宜峻補之。脈浮大或澀而肌肉遲生者，氣血俱虛也，宜補之。右關脈弱而肌肉遲生者，宜補脾胃。

又，諸毒治法曰：如頭痛有表證者，宜先服人參敗毒散一二劑。如焮痛發熱脈數者，用金銀花散，槐花酒，神功托裏散。如疼痛腫硬脈實者，以清涼飲，仙方活命飲，苦參丸。腫硬木悶，疼痛發熱，煩躁飲冷，便秘脈沉實者，內疏黃連湯或清涼飲。大便已通，欲其作膿，宜仙方活命飲，托裏散，蠟礬丸，外用神異膏。如飲食少思，或不甘美，用六君子湯加蒮香連進三五劑，更用雄黃解毒散洗患處，每日用烏金膏塗瘡口處，俟有瘡口，即用紙作撚，蘸烏金膏？入瘡內。

若有膿為脂膜間隔不出，或作脹痛者，宜用鍼引之，腐肉堵塞者去之。若瘀肉腐動，用豬蹄湯洗之。如膿稠或痛，飲食如常，瘀肉自腐，用消毒與托裏藥相兼服之，仍用前二膏塗貼。若腐肉已離好肉者，宜速去之。如膿不稠不稀，微有疼痛，飲食不甘，瘀肉腐遲，更用桑柴灸之，亦用托裏藥。若瘀肉不腐，或膿清稀不焮痛者，急服大補之劑，亦用桑木灸之，以補接陽氣，解散鬱毒。常觀患疽稍重未成膿者，不用蒜灸之法，及膿熟不開，或待腐肉自去，則多致不救。

大抵氣血壯實，或毒少輕者，可假藥力，或自腐潰。若怯弱之人，熱毒中隔，內外不通，不行鍼灸，藥無全功矣。此證若膿已成，急宜開之，否則重者潰通臟腑，腐爛筋骨，若使透膈則不可治；輕者延潰良肉，難於收功，因而不斂者多矣。

又，諸補治法曰：若腫焮作痛，寒熱作渴，飲食如常，此形氣病氣俱有餘也，先用仙活命飲，後用托裏消毒散解之。漫腫微痛，或色不赤，飲食少思，此形氣病氣俱不足也，用托裏散調補之。不作膿或膿成不潰，陽氣虛也，托裏散倍加肉桂，參，耆。膿出而反痛，或膿清稀，氣血俱虛也，八珍湯。惡寒形寒或不收斂，陽氣虛也，十全大補湯。晡熱內熱或不收斂，陰血虛也，四物加參，朮。

作嘔欲嘔或不收斂，胃氣虛也，六君家炮薑。食少體倦或不收斂，脾氣虛也，補中益氣湯加茯苓，半夏。肉赤而不斂，血熱也，四物加山梔，連翹。肉白而不斂，脾虛也，四君加酒炒芍藥，木香。小便頻數者，腎陰虧損也，加減八味丸。大抵瘡毒勢甚，若妄用攻劑，怯弱之人必損元氣，因而變證者眾矣。

又，三證治法曰：若初患未發出，而寒熱疼痛，作渴飲冷，此邪氣內蘊也，仙方活命飲；若口乾飲熱，漫腫微痛，此元氣內虛也，托裏消毒散；若飲食少思，肢體倦怠，此脾胃虛弱也，六君子湯，加未應，加薑，桂。其有死者，乃邪氣盛，真氣虛，而不能發出也，在於旬餘之間見之。若已發出，用托裏消毒散；不腐潰，用托裏消毒散，如不應，急宜溫補脾胃。

其有死者，乃真氣虛而不能腐潰也，在於二旬之間見之。若已腐潰，用托裏散以生肌，如不應，急溫補脾胃。其有死者，乃真氣虛而不能腐潰也，在於二旬之間見之。若已腐潰，用托裏散以生肌，如不應，急溫補脾胃。其有死者，乃脾氣虛而不能收斂也，在於月餘見之。此三證雖不見於經藉，余嘗治而歷驗者。

《千金方》灸法：治發背已潰未潰者。用淡豆豉以水和搗成硬泥，依腫大小作餅，三四分厚，如已有瘡孔，勿置瘡孔上，但四布豆餅，列艾其上灸之，使微熱，勿令破肉，如熱痛急，少起之，日灸二度，如先有瘡孔，孔出汁即瘥。

驗透膈法：凡背疽大潰，欲驗穿透內膜者，不可用皂角散嚏法。但以紙封患處，令病者用意呼吸，如紙不動者，未穿透也。倘用取嚏法鼓動內膜，則反致穿透，慎之，慎之！

都憲周弘岡背患疽，腫而不潰，脈大而浮，此陽氣虛弱而邪氣壅滯也，用托裏散倍加參，耆，反內熱作渴，脈洪大鼓指。此虛火也，用前散急加肉桂，脈證頓退，仍用托裏而愈。若以為熱毒而用寒藥則誤矣。上舍張克恭患此，內服外敷皆寒涼敗毒，遍身作痛，欲嘔少食，晡熱內熱，惡寒畏寒。余曰：遍身作痛，營衛虛而不能營於肉裏也；欲嘔少食，脾胃虛寒而不能消化飲食也；內熱晡熱，陰血內虛而陽氣陷於陰分也；惡寒畏寒，陽氣虛弱而不能衛於肌肉也，此皆由脾胃之氣不足所致。

遂用補中益氣湯，諸證漸退；更以十全大補湯，腐肉漸潰；又以六君子湯加芎，歸，肌肉頓生而愈。府庠彭碧溪患腰疽，服寒涼敗毒之藥，色黯不痛，瘡頭如鋪黍，背重不能安寢，耳聵目白，面色無神，小便頻澀，作渴迷悶，氣粗短促，脈浮數重按如無。余先用滋水之藥一劑，少頃，便利渴止，背即輕爽。

乃砭出瘀血，以艾半斤許明灸患處，外敷烏金膏，內服參，耆，歸，朮，肉桂等藥，至數劑，元氣稍復。自疑肉桂辛熱，一日不用，手足並冷，大便不禁。仍用肉桂及補骨脂二錢，肉豆蔻一錢，大便復常，其肉漸潰，更用當歸膏以生肌肉，八珍湯以補氣血而愈。上舍蔡東之患此，余用托裏之藥而潰，瘡口尚未全斂，時值仲冬，且兼欬嗽。余曰：瘡口未斂，脾氣虛也；欬嗽不止，肺氣虛也，法當補其母。

一日與之同宴，見忌羊肉，余曰：補可以去弱，人參，羊肉之類是也，最宜食之。遂每日不徹，旬餘而瘡斂，嗽亦頓愈矣。一男子年逾五十，患發背，色紫腫痛，外皮將潰，寢食不安，神思甚疲，用桑柴灸患處出黑血，即鼾睡，覺而諸證如失，服仙方活命飲二劑，又灸一次，膿血皆出，更進二劑，腫痛大退，又服托裏消毒散數劑而斂。夫瘡勢熾甚。本宜峻劑攻之，但年老血氣衰弱，況又發在肌表，若專於攻毒，則胃氣先損，必反誤事。薛按

予長男於二周患背疽，治按在腫瘍條中。

論外通用方神仙熏照法外一二三。

腦疽四十三立齋曰：腦疽屬膀胱經積熱，或濕毒上壅，或陰虛火熾，或腎水虧損，陰精消涸所致。若腫痛未作膿者，宜除濕消毒。大痛或不痛，或麻木者，毒甚也，隔蒜灸之，更用解毒藥。腫痛便秘者，邪在內也，宜泄之。不甚痛或不作膿者，虛也，托裏為主。膿成脹痛者，鍼之，更以托裏。上部脈數實而痛者，宜降火。上部脈數虛而痛者，宜滋陰降火為主。尺部脈數而作渴者，滋陰降火。脈數而虛細無力，或膿清，或不斂，或膿多者，大補血氣。不作膿或不潰者，托裏藥主之。煩躁飲冷，脈實而痛者，宜瀉火。

又，治法曰：初起腫赤痛甚，煩渴飲冷，脈洪數而有力，乃濕熱上壅，當用黃連消毒散，並隔蒜灸以除濕熱。若漫腫微痛，渴不飲冷，脈洪數而無力，乃陰虛火熾，當用六味丸及補中益氣湯以滋化源。若口舌乾燥，小便頻數，或淋漓作痛，乃腎水虧損，急用加減八味丸及前湯，以固根本而引火歸經。若不成膿，不腐，潰陽氣虛也，四君加歸，耆。若不生肌，不收斂，脾氣虛也，十全大補湯。若色黯不潰，或潰而不斂，乃陰精消涸，名曰腦爍，為不治。若攻補得宜，亦有可愈。

大凡腫焮痛甚，宜活命飲，隔蒜灸之，以解散瘀血，拔引鬱毒，但艾炷宜小而少。若欲其成膿腐潰，生肌收斂，並用托裏為主。

李氏曰：腦疽及頸項有疽，不可用隔蒜灸，恐引毒上攻。宜灸足三里穴五壯，氣海穴三七壯，仍服涼血化毒之藥，或以騎馬穴法灸之。凡頭項咽喉生疽，古法皆為不治，若用此法，多有生者。如五香連翹，漏蘆等湯，國老膏，萬金散皆可選用。見《外科精要》。

一老人患此，色赤腫痛，脈數而有力，與黃連消毒散，二劑少退，更與清心蓮子飲四劑而消。一男子腫痛脈數，以荊防敗毒散二劑而痛止，更以托裏消毒藥而消。一男子焮腫疼痛，發熱飲冷，脈洪數，與涼膈散二劑而痛止，以金銀花散四劑而潰，更以托裏藥而愈。一老婦稟壯實，潰而痛不止，脈實便秘，以清涼飲二劑而痛止，更以托裏消毒藥而愈。一婦人冬間患此，腫痛熱渴，余用清熱消毒，潰之而愈。次年三月，其舌腫大，遍身發疔如葡萄，不計其數，手足尤多，乃脾胃受毒也。

先各刺出黑血，隨服奪命丹七粒，出臭汗，瘡熱益甚，便秘二日；與大黃，芩，連各三錢，升麻，白芷，山梔，薄荷，連翹各二錢，生甘草一錢，水煎三五沸，服之，大小便出臭血甚多，下體稍退；乃磨入犀角汁，再服，舌本及齒縫出臭血，諸毒乃消。更以犀角地黃湯而愈。一婦人患前證，口乾舌燥，內服清熱，外敷寒涼，色黯不？，胸中氣噎，此內真寒而外假熱也。彼疑素有痰火，不欲溫補，余以參，耆各五錢，薑，桂各二錢，一劑頓潰，又用大補藥而愈。

一男子頭項俱腫，雖大潰腫痛益甚，兼作瀉，煩躁不睡，飲食少思，其勢可畏，診其脈，則毒尚在。與仙方活命飲，二劑腫痛退半；與二神丸及六君子湯加五味子，酸棗仁，四劑諸證少退，飲食少進，睡亦少得；又與參苓白朮散數服，飲食頓進；再與十全大補湯加金銀花，白芷，月餘而瘥。薛按

耳瘡四十四立齋曰：耳瘡屬少陽三焦經，或足厥陰肝經血虛風熱，或肝經燥火風熱，或腎經虛火等因。若發熱焮痛，屬少陽厥陰風熱，用柴胡清肝散。若內熱癢痛，屬二經血虛，用當歸川芎散。若寒熱作痛，屬肝經風熱，用小柴胡湯加山梔，川芎。若內熱口乾，屬腎經虛火，用加味地黃丸，如不應，用加減八味丸，餘當隨證治之。

愚按：薛氏所治耳證，凡氣虛者，以補中益氣湯加山梔，黃芩；血虛者，用八珍湯加柴胡，丹皮；肝火血虛者，用梔子清肝散；怒動肝火者，用加味逍遙散；肝脾受傷者，朝用加味歸脾湯，暮用加味逍遙散，此其治之大約也。予嘗治一儒者，年近三旬，素有耳病，每年常發，發必腫潰，至乙亥二月，其發則甚，自耳根下連頸項，上連頭角，耳前耳後，莫不腫痛。諸醫之治，無非散風降火。至一月後，稠膿鮮血自耳迭出，每二三日必出一酒鍾許，然膿出而腫全不消，痛全不減，枕不可近，食不可加，氣體俱困，自分其危，延余治之。

察其形氣已大不足，察其病體則腫痛如舊，仍若有餘，察其脈息則或見弦急，或見緩弱，此非實熱可知。然脈不甚緊，而或時緩弱，亦得潰瘍之體，尚屬可治。遂先以六味湯，二三劑而元氣稍振；繼以一陰煎加牛蒡子，茯苓，澤瀉，仍倍加白蒺藜為君，服五十餘劑；外用降癰散晝夜敷治，兩月而後愈。蓋此證雖似潰瘍有餘，而實以肝腎不足，上實下虛，一奇證也，故存識之。

鬢疽四十五立齋曰：鬢疽屬肝膽二經怒火，或風熱血虛所致。若焮痛或發熱者，宜祛風清熱。焮痛發寒熱，或拘急者，發散表邪。作膿焮痛，托裏消毒。膿已成作痛者，鍼之。不作膿或膿成而不潰者，俱宜托裏。不斂或膿清者，宜峻補之。

又，治法曰：若發熱作渴者，用柴胡清肝散。腫？痛甚者，仙方活命飲。若大勢已退，餘毒未散，用參，苓，歸，朮為主，佐以川芎，白芷，金銀花以速其膿，膿成仍用參苓之類托而潰之。若欲其生肌收斂，腎虛者，六味丸，血虛者，四物加參，耆；或血燥者，四物湯；或水不能生木者，六味地黃丸；氣虛者，用補中益氣湯，皆當滋其化源為善。

痄腮四十六齊齋曰：痄腮屬足陽明胃經，或外因風熱所乘，或內因積熱所致。若腫痛寒熱者，白芷胃風湯。內熱腫痛者，升麻黃連湯。外腫作痛，內熱口乾者，犀角升麻湯。內傷寒涼，不能消潰者，補中益氣湯。發熱作渴，大便秘結，清涼飲。表裏俱解而仍腫痛者，欲作膿也，托裏散。若飲食少思，胃氣虛弱者，六君子湯。肢體倦怠，陽氣虛弱也，補中益氣湯。膿毒既潰，腫痛不減，熱毒未解也，托裏消毒散。

膿出而反痛，氣血虛也，參耆內托散。發熱晡熱，陰血虛也，八珍湯。惡寒發熱，氣血俱虛也，十全大補湯。若焮腫痛連耳下者，屬手足少陽經，當清肝火。若連頤及耳後者，屬足少陰經虛火，當補腎水。此證而有不治者，多泥風熱，執用剋伐之劑耳。

瘰？四十七瘰？之病，屬三焦肝膽等經風熱血燥，或肝腎二經精血虧損，虛火內動，或恚怒憂思，氣逆于肝膽二經。二經常多氣少血，故怒傷肝則木火動而血燥，腎陰虛則水不生木而血燥，血燥則筋病，肝主筋也，故累累然結若貫珠。其候多生於耳前後，連及頤頷下，至缺盆及胸腋之側，又謂之馬刀。其初起如豆粒，漸如梅李核，或一粒，或三五粒，按之則動而微痛，不甚熱。久之則日以益甚，或頸項強痛，或午後微熱，或夜間口乾，飲食少思，四肢倦怠，或堅而不潰，或潰而不合，皆由氣血不足，故往往變為癆瘵。

《外臺秘要》云：肝腎虛熱則生？。《病機》云：瘰？不係膏梁丹毒火熱之變，總因虛勞氣鬱所致，止宜以益氣養營之藥調而治之，其瘡自消，蓋不待汗之下之而已也。若不詳脈證虛實之異，而概用追蝕攻下，及流氣飲，十宣散之屬，則必犯經禁病禁，以致血氣愈損，必反為敗證矣。若脈洪大，以元氣虛敗，為不治。若面色？白，為金剋木，亦不治。若眼內赤脈貫瞳入，見幾條則幾年死。使不求本而妄用伐肝之劑則誤矣，蓋伐肝則脾土先傷，脾傷則損五臟之源矣，可不慎哉。

齊氏曰：瘰？結核初覺時，宜內消之。如經久不除，氣血漸衰，肌寒肉冷，或膿汁清稀，毒氣不出，瘡口不合，聚腫不赤，結核苶膿，外證不明者，並宜托裏。膿未成者，使膿早成；膿已潰者，使新肉早生；血氣虛者，托裏補之；陰陽不和，托裏調之。大抵托裏之法，使瘡無變壞之證，所以宜用也。

丹溪曰：瘰？必起於足少陽一經，不守禁忌，延及足陽明經，食味之厚，鬱氣之久，曰毒，曰風，曰熱，皆此三端。拓引變換，須分虛實，實者易治，虛者可慮。此經主決斷，有相火，且氣多血少，婦人見此，若月水不調，寒熱變生，稍久轉為潮熱，自非斷慾食淡，神醫不能療也。

立齋曰：焮腫脈沉數者，邪氣實也，宜泄之。腫痛憎寒發熱，或拘急者，邪在表也，宜發散。因怒結核，或腫痛，或發熱者，宜疏肝行氣。腫痛脈浮數者，祛風清熱。脈澀者，補血為主。脈弱者，補氣為主。腫硬不潰者，補氣血為主。抑鬱所致者，解鬱結，調氣血。潰後不斂者，屬氣血俱虛，宜大補。虛勞所致者補之。因有核而不斂者，腐而補之。脈實而不斂或不消者下之。

又，治法曰：若寒熱焮痛者，此肝火風熱而氣病也，用小柴胡湯以清肝火，並服加味四物湯以養肝血。若寒熱既止而核不消散者，此肝經火燥而血病也，用加味逍遙散以清肝火，六味地黃丸以生腎水。若腫高而稍軟，面色痿黃，皮膚壯熱，膿已成也，可用鍼以決之，及服托裏之劑。

若經久不愈，或愈而復發，膿水淋漓，肌肉羸瘦者，必純補之劑，庶可收斂，否則變成九？。《內經》曰：陷脈為？，留連肉腠，即此病也。外用豆豉餅，琥珀膏以驅散寒邪，補接陽氣，內服補中益氣湯，六味丸以滋腎水，培肝木，健脾土，亦有可愈者。

又，治法曰：大抵此證原屬虛損，若不審虛實而犯經禁病禁，則鮮有不誤。常治此證，先以調經解鬱，更以隔蒜灸之，多自消。如不消，即以琥珀膏貼之。俟有膿，即鍼之，否則變生他處。設若痰兼陰虛等證，只宜加兼證之劑，不可干擾餘經。若氣血已復而核不消，卻服散堅之劑；至月餘不應，氣血亦不覺損，方進必效散，或遇仙無比丸。其毒一下，即止二藥，更服益氣養營湯以調理之。若瘡口不斂，宜用豆豉餅灸之，用琥珀膏貼之。

若氣血俱虛，或不慎飲食起居七情者，俱不治。然此證以氣血為主，氣血壯實者，不用追蝕之劑，彼亦能自腐，但取去之，亦使易於收斂。若氣血虛者，不先用補劑，而數用追蝕之藥，適足以敗之矣。若發寒熱，眼內有赤脈貫瞳入者不治。

灸瘰？法：取肩尖肘尖骨縫交接處各一穴，即手陽明經肩？，曲池二穴也，各灸七壯，在左灸左，在右灸右，左右俱病者俱灸之。余常用之甚效，薛氏以曲池云肘？，似亦未的也。又，《薛氏經驗方》云：治瘰？已成未成，已潰未潰者，以手仰置肩上，微舉起則肘骨尖自見，即是灸處，灸以三四十壯為度，更服益氣養營湯，灸三次，瘡自除。如患三四年不愈者，辰時灸至申時，三灸即愈，更服補劑。

按此法乃單灸曲池，以多為貴也。然但用前法，則已妙矣，倘有未應者，又當以此法治之。又曰：此治瘰？之秘法，凡男子婦人，若因恚怒傷肝，氣血壅遏而不愈者，宜灸此穴，以疏通經絡。如取此穴，當以指甲掐兩肘兩肩四所，患處覺有酸麻，方是其穴。

又法：灸瘰？未成膿者，用大蒜切片三錢厚安患處，用艾壯於蒜上灸之，每三五壯即換蒜再灸，每日灸十數蒜片以拔鬱毒。如破久不合，更用江西豆豉為末，以唾津和作餅，如前灸之以助陽氣，內服補藥，外貼琥珀膏或太乙膏，瘡口自合。

又或瘡口已破，核不腐則瘡口不能斂，或貼琥珀膏不應，須用鍼頭散傳之以去腐肉，再以如神散傅之，更服益氣養營湯。若氣血虛者，先服益氣養營湯，待血氣稍充方用鍼頭散，仍服前湯。

一男子患而腫硬久不消，亦不作膿，服散堅敗毒藥不應，令灸肩尖肘尖二穴，更服益氣養營湯，月餘而愈。一婦人久潰發熱，月經每過期且少，用逍遙散兼前湯兩月餘，氣血復瘡亦愈，但一口不收，敷鍼頭散，更灸前穴而痊。常治二三年不愈者，連灸三次，兼用托裏藥必愈。一婦人因怒結核腫痛，察其氣血俱實，先以必效散下之，更以益氣養營湯三十餘劑而消。常治此證虛者，先用益氣養營湯，待其氣血稍充，乃用必效散取去其毒，仍進前藥，無不效者。

田氏婦年逾三十，瘰？已潰不愈，與八珍湯加柴胡，地骨皮，夏枯草，香附，貝母五十餘劑，形氣漸轉，更與必效散二服，瘡口遂合，惟氣血未平，再與前藥三十餘劑而愈。後田生執此方，不問虛實概以治人，殊不知散中斑蝥性毒，雖治瘰？，多服則損元氣。若氣血實者，先用此下之而投補劑或可愈，若虛而用下藥，或用追蝕藥，瘀肉雖去而瘡口不合，反致難治。俱薛按

治瘰？痰核方凡瘰？初起未甚者，即宜服此，或加夏枯草更佳。

用忍冬花，蒲公英各四五錢，以水二碗同煎湯，朝夕代茶飲之，十餘日漸消。然此藥但可治標，若欲除根，必須灸肩？，曲池二穴。

疔瘡四十八齊氏曰：夫疔瘡者，以其瘡形如丁蓋之狀者是也。古方之論，凡有十種，華元化之論，有五色疔，《千金方》說疔有十三種，《神巧萬全》其論頗同，然皆不離毒氣客於經絡，及五臟內蘊熱毒。凡初生一頭，凹而腫痛，青黃赤黑，無復定色，令人煩躁悶亂，或憎寒頭痛，或嘔吐心逆，以鍼刺瘡，不痛無血，是其候也。多因肥甘過度，不慎房酒，以致邪毒蓄結，遂生疔瘡。

《內經》曰：膏梁之變，足生大疔，此之謂也。其治之法，急以艾炷灸之，若不覺痛者，鍼疔四邊，皆令血出，以奪命丹或回生丹從鍼孔？之，上用膏藥貼之，仍服五香連翹湯，漏蘆湯等劑，疏下之為效。若或鍼之不痛無血者，以猛火燒鐵鍼通紅，於瘡上烙之，令如焦炭，取痛為效，亦？前藥，用膏藥貼之，經一二日膿潰根出，服托裏湯散，依常療之，以取平復。如鍼之不痛，其人眼黑，或見火光者，不可治也。此邪毒之氣入於臟腑故也。《養生方》云：人汗入肉食，食之則生疔瘡，不可不慎也。

立齋曰：此證多由膏梁厚味之所致，或因卒中飲食之毒，或感四時不正之氣，或感蛇蟲之毒，或感死畜之穢，各宜審而治之。其毒多生於頭面四肢，形色不一，或如小瘡，或如水泡，或疼痛，或麻木，或寒熱作痛，或嘔吐惡心，或肢體拘急。並宜隔蒜灸之，痛則灸至不痛，不痛灸至痛，若灸而不痛則明灸之，及鍼疔四畔去惡血，以奪命丹一粒入瘡頭孔內，仍以膏藥貼之，並服解毒之劑，或用荊防敗毒散。若鍼之不痛無血者，宜用燒鍼治如前齊氏之法。若不省人事，或牙關緊急者，以奪命丹為末，？

酒調灌之，候醒，更服敗毒散或奪命丹，甚效。若生兩足者，多有紅絲至臍；生兩手者，多有紅絲至心腹；生唇面口內者，多有紅絲入喉，皆為難治。急宜用鍼於血絲盡處挑破，使出惡血。若紅絲近心腹者，更挑破瘡頭，去惡水以泄其毒，亦以膏藥貼之，多有生者。若患於偏僻下部之處，藥力所難到者，若專假藥力，則緩不及事，惟灸之則大有回生之功。疔之名狀，雖有十三種之不同，而治法但當審其元氣虛實，邪之表裏，庶不誤人於夭札也。若專泥於疏利表散，非為無益而反害之。凡人暴死者，多是疔毒，急取燈遍照其身，若有小瘡，即是其毒，宜急灸之，并服奪命丹等藥，亦有復甦者。

又曰：脈浮數者散之。脈沉實者下之。表裏俱實者，解表攻裏。麻木或大痛及不痛者，並灸之，更兼攻毒。

操江張恒山，左足次指患之，痛不可忍，急隔蒜灸三十餘壯，即能舉步。彼欲速愈，自敷涼藥，遂致血凝肉死，毒氣復熾。再灸百壯，服活命飲，出紫血，其毒方解，腳底通潰，腐筋爛肉甚多。及將愈，予因考績北上，又誤用生肌藥，反助其毒，使元氣虧損，瘡口難斂。予回用托裏藥補之，喜其稟實，且客處。至三月餘方瘥。

表甥居富，右手小指患之，或用鍼出血，敷以涼藥，掌指腫三四倍，六脈洪大，此真氣奪則虛，邪氣勝則實也。先以奪命丹一服，活命飲二劑，勢稍緩。余因他往，或又遍刺出血，腫延臂腕如大瓠，手指腫大數倍，不能消潰，乃真氣愈虛而邪氣愈盛也。余回用大劑參，耆，歸，朮之類，及頻灸遍手，腫勢漸消。後大便不實，時常泄氣，此元氣下陷，以補中益氣湯加補骨脂，肉豆蔻，吳茱萸，五味子，又以生脈散代茶飲，大便漸實，手背漸潰，又用大補藥五十餘劑漸愈。薛按

時毒四十九齊氏曰：時毒者，為四時邪毒之氣而感之於人也。其候發于鼻，面，耳，項，咽喉，赤腫無頭，或結核有根，令人憎寒發熱，頭疼肢體甚痛，恍惚不寧，咽喉閉塞，人不識者，將謂傷寒。原夫此疾，古無方論，世俗通謂丹瘤，病家惡言時毒，切恐傳染。經曰：人身忽經變赤，狀如塗丹，謂之丹毒。此風熱惡毒所為，自與時毒不同。蓋時毒者，感四時不正之氣，初發狀如傷寒，五七日之間，乃能殺人，若至十日之外，則不治自愈也。治宜辨之，先診其脈，凡滑，數，浮，洪，沉，緊，弦，澀，皆其候也。

但浮數者，邪在表也；沉澀者，邪氣深也。察其毒之甚者，急服化毒丹以攻之；實熱便秘者，大黃湯下之；其有表證者，犀角升麻湯以發之；或年高氣鬱者，五香連翹湯主之。又於鼻內嗅通氣散，取十餘嚏作效。若嗅藥不嚏者，不可治之。如嚏出膿血者，治之必愈。凡左右看病之人，日日用嗅藥嚏之，必不傳染，切須記之。其病人每日用嚏藥三五次以泄熱毒，此治時證之良法也。

凡經三四日不者，不可大下，猶宜和解之，以犀角散，芩連消毒飲，甚者，連翹湯之類。至七八日，大小便通利而頭面腫起高赤者，可服托裏散，托裏黃耆湯。如腫甚者，宜砭患處出惡血，以泄其毒氣。此病若五日已前，精神昏亂，咽喉閉塞，語言不出，頭面赤腫，食不知者，必死之候，治之無功矣。然而此疾有陰有陽，有可汗者，有可下者。嘗見粗工，但云熱毒，只用寒藥，殊不知病有微甚，治有逆從，不可不審矣。

羅謙甫云：泰和二年，先師監濟源稅，時四月，民多疫癘，初覺憎寒體重，次傳頭面腫盛，目不能開，上喘，咽喉不利，舌乾口燥，俗云大頭天行，親戚不相訪問，染之多不救。張縣令侄亦得此病，至五六日，醫以承氣加板藍根下之，稍緩；翌日，其病如故，下之又緩，終莫能愈，漸至危篤。

或曰：李明之存心於醫，可請治之。遂請診視，具說其由。先師曰：夫身半已上，天之氣也也；身半已下，地之氣也。此邪熱客於心肺之間，上攻頭目而為腫盛，用承氣下之，以瀉胃中之實熱，是誅伐無過也，殊不知適其病所為故。

遂處一方，用黃芩，黃連味苦寒，瀉心肺間熱以為君；橘紅苦平，玄參苦寒，生甘草甘寒，人參甘平，瀉火補氣以為臣；連翹，鼠粘子，薄荷葉苦辛平，板藍根味苦寒，馬勃，白僵蠶味苦平，行少陽，陽明二經氣不得伸；桔梗味辛溫，為舟楫不令下行；升麻，柴胡苦辛以散表邪。其為細末，半用湯調，時時服之；半蜜為丸，噙化之，服盡良愈。

因嘆曰：往者不可追，來者猶可及，凡他所有病者，皆書方以貽之，全活甚眾。時人皆曰：此方天人所製，遂刊於石，以傳永久，命曰普濟消毒飲。

薛立齋曰：此感四時不正之氣，邪客心肺之間，上攻頭目而為患，與膏梁積熱之證不同，硝黃之劑，非大便秘實者不可用。若不審其因，不辨其表裏虛實，而概用攻之，必致有誤。裏實而不利者下之。表實而不解者散之。表裏俱實而不解者，解表攻裏。表裏俱解而不消者和之。腫甚焮痛者，砭去惡血，更用消毒之劑。不作膿或不潰者托之。飢年普患者，不宜用峻利藥，當審而治之。

又，治法曰：若脈浮者，邪在表也，用葛根牛蒡湯，犀角升麻湯，人參敗毒散之類以發之。脈沉澀者，邪在裏也，用梔子仁湯，五利大黃湯之類以下之。表裏俱病而腫不退者，用犀角升麻湯；甚者，砭出惡血，并用通關散嗅鼻，內取嚏以泄其毒。表裏俱不解，而內外俱實者，防風通聖散。欲其作膿者，用托裏消毒散；欲其收斂者，用托裏散，此法最為穩當。常見饑饉之際，芻蕘之人多患之。乃是胃氣有損，邪氣從之為患也。故凡以凶荒勞役而患此者，多宜安裏為主，或用普濟消毒飲最善。

一老人，冬月頭面耳項俱腫，痛甚，便秘脈實，此表裏俱實病也，與防風通聖散不應，遂砭患處出黑血，仍投前藥即應，又以荊防敗毒散而瘳。蓋前藥不應者，毒血凝聚上部經絡，藥力難達故也。惡血既去，其藥自效。或拘用寒遠寒，及年高畏用硝黃而用托裏，與夫尋常消毒之劑，或不砭泄其毒，專假藥力，鮮不危矣。

一男子頭面腫痛，服硝黃敗毒之劑愈甚，診之脈浮數，其邪在表，尚未解散，用荊防敗毒散加玄參，牛蒡子二劑，勢退大半，以葛根牛蒡子湯四劑而痊。薛按

肺癰肺痿五十此證初起，邪結在肺者，惟桔梗杏仁煎為治此之第一方。在新因三三。

齊德之曰：肺者，五臟之華蓋也，處於胸中，主於氣，候於皮毛。勞傷血氣，腠理虛而風邪乘之，內感於肺也，故汗出惡風，欬嗽短氣，鼻塞項強，胸？脹滿，久久不瘥，已成肺痿也。風中於衛，呼氣不入；熱至於營，則吸而不出。所以風傷皮毛，熱傷血脈，風熱相搏，氣血稽留，蘊結於肺，變成瘡疽。診其脈候，寸口脈數而虛者，肺痿也；數而實者，肺癰也。

若欲知其有膿，但脈見微緊而數者，未有膿也；緊甚而數者，已有膿也。肺痿之候，久嗽不已，汗出過度，重亡津液，便如爛瓜，下如豕膏，小便數而不渴，渴者自愈，欲飲者將瘥，此由肺多唾涎而無膿者，肺痿也。肺瘡之候，口乾喘滿，咽燥而渴，甚則四肢微腫，欬唾膿血，或腥臭濁沫，胸中隱隱微痛者，肺疽也。

又，《聖惠》曰：中府隱隱微痛者，肺疽也。上肉微起者，肺瘡也。中府者，穴名也。是以候始萌則可救。膿成則多死。又，《內經》曰：血熱則肉敗，營衛不行，必將為膿。大凡肺瘡當欬嗽短氣胸滿，時唾膿血，久久如粳米粥者難治，若嘔膿而不止者，亦不可治；其嘔膿而自止者將自愈。其脈短而澀者自痊，浮洪而大者難治。其面色當白而反面赤者，此火之剋金，皆不可治。仲景曰：上氣，面浮腫，肩息，其脈浮大，不治，又加利尤甚。

馬益卿曰：肺癰治法要略，先以小青龍湯一貼以解其風寒邪氣，然後以葶藶大棗瀉肺湯，桔梗湯，葦莖湯隨證用之以取膿，以治腫瘍之例也；終以內補黃耆湯以補裏之陰氣，此治潰瘍之例也。又曰：肺癰已破，入風者不治，或用太乙膏丸服，以搜風湯吐之。若吐膿血，狀如肺癰，口臭，他方不應者，宜消風散入男子髮灰，清米飲調下，兩服可除。

立齋曰：凡勞傷血氣，腠理不密，外邪所乘，內感於肺；或入房過度，腎水虧損，虛火上炎；或醇酒炙？，辛辣厚味，熏蒸於肺；或欬唾痰涎，汗下過度，重亡津液，皆能致之。其候惡風欬嗽，鼻塞項強，胸？脹滿，呼吸不利，咽燥作渴，甚則四肢微腫，欬唾膿血。若吐痰臭濁，膿血腥穢，胸中隱隱微痛，右手寸口脈數而實者，為肺疽。若唾涎沫而無膿，脈數而虛者，為肺痿也。

又，治法曰：大抵勞傷血氣，則腠理不密，風邪乘肺，風熱相搏，蘊結不散，必致欬嗽，若誤用汗下過度，則津液重亡，遂成斯證。凡喘嗽氣急胸滿者，表散之。欬嗽發熱者，和解之。欬而胸膈隱隱痛，唾痰腥臭者，宜排膿散。喘急恍惚痰盛者，宜平肺。唾膿脈短澀者，宜補之。

又，治法曰：若欬嗽喘急者，小青龍湯。欬嗽胸脹者，葶藶大棗瀉肺湯。欬膿腥濁者，桔梗湯。欬喘短氣，或小便短少者，佐以參耆補肺湯。體倦食少者，佐以參朮補脾湯。欬唾痰壅者，腎虛水泛也，六味地黃丸。口乾咽燥者，虛火上炎也，加減八味丸。此證皆因脾土虧損，不能生肺金，肺金不能生腎水，故始成則可救，膿成則多死。苟能補脾肺，滋腎水，庶有生者。若專攻其瘡，則脾胃益虛，鮮有不誤者矣。

陸司廳子，春間欬嗽唾痰腥穢，胸滿氣促，皮膚不澤，項強，脈數，此肺疽也，蓋肺系在頂，肺傷則系傷，故牽引不能轉側，肺者氣之本，其華在毛，其充在皮。治以黃耆，當歸，川芎，白芷，貝母，知母，麥冬，瓜蔞仁，桔梗，防風，甘草，兼以蠟礬丸及太乙膏治之，膿盡脈澀而愈。一男子面白神勞，欬而胸膈隱痛，其脈滑數。予以為肺癰，欲用桔梗湯，不信，仍服表藥，致欬嗽愈甚，唾痰腥臭，始悟。

乃服前湯四劑，欬嗽少定，又以四順散四劑而脈靜，更以托裏藥數劑而愈。一男子欬嗽喘急，發熱煩躁，面赤咽痛，脈洪大，用黃連解毒湯，二劑少退，更以梔子湯，四劑而安。一男子患肺痿，欬嗽喘急，吐痰腥臭，胸滿咽乾，脈洪數，用人參平肺散六劑及飲童便，諸證悉退，更以紫菀茸湯湯而愈。童便雖云專治虛火，常治瘡瘍焮腫疼痛，發熱作渴，及肺痿，肺癰發熱口渴者尤效。

一男子面赤吐膿，發熱作渴，煩躁引飲，脈洪數而無倫次。先用加減八味丸加麥冬大劑一服，熱渴頓止，即熟睡良久，覺而神爽索食，再劑諸證頓減，仍用前藥，更以人參五錢，麥冬二錢五分，五味二錢，水煎代茶，日飲一劑，月餘而安。此證面赤者，當補肺腎；面白者，當補脾肺，治者審之。

一婦人素血虛，發熱欬嗽，或用痰火之劑後，吐膿血，面赤脈數，其勢甚危，此膿而氣血虛也。

余用八珍湯以補元氣，用桔梗湯以治肺證，因得漸愈。一儒者患肺癰，鼻流清涕，欬吐膿血，胸膈作脹，此風邪外傷也。先用消風散加亂髮灰，二服而鼻利，又用四君加芎，歸及桔梗湯而愈。後因勞役，欬嗽吐膿，小便滴瀝，面色黃白，此脾土不能生肺金，肺金不能生腎水也，用補中益氣湯，六味地黃丸而愈。

一僕年逾三十，嗽久不愈，氣壅不利，睡臥不寧，咯吐膿血，甚虛可畏，其主已棄矣。余以寧肺散，一服少愈，又服而止大半，乃以寧肺湯數劑而痊。所謂有是病必用是藥，若泥前散性澀而不用，何以得愈？薛按

乳癰乳巖五十一婦人門亦有乳證，當互察之立齋曰：乳房屬足陽明胃經，乳頭屬足厥陰肝經。男子房勞恚怒，傷於肝腎，婦人胎產憂鬱，損于肝脾，皆能致之。若因暴怒，或兒口氣所吹，腫痛者，宜疏肝行氣。焮痛發寒熱者，發散表邪。焮腫痛甚者，清肝消毒，並宜隔蒜灸。未成膿者，疏肝行氣。不作膿或不潰者，托裏為主。潰而不斂或膿清者，宜大補脾胃氣血為主。

又，治法曰：若膿出反痛，或作寒熱，氣血虛也，十全大補湯。體倦口乾，中氣虛也，補中益氣湯。晡熱內熱，陰血虛也，八珍湯加五味子。欲嘔作嘔，胃氣虛也，補胃為主，或用香砂六君子湯。食少作嘔，胃氣虛寒也，前湯加乾薑。食少泄瀉，脾氣虛寒也，理中湯，或加人參，附子。若勞碌以致腫痛，氣血未復也，八珍湯倍用參，耆，歸，朮。若因怒氣以致腫痛，肝火傷血也，八珍湯加柴胡，山梔。若肝火血虛而結核不消者，四物湯加柴胡，升麻。若肝脾氣血俱虛而結核者，四君子加芎，歸，柴胡，升麻。鬱結傷脾而結核者，歸脾湯兼神效瓜蔞散。

若為兒所吹而發腫焮痛，須吮通揉散，否則成癰矣。若兼餘證，亦當治以前法。若婦人鬱怒傷肝脾而結核，不癢不痛，一二載始潰者，名曰乳巖，最難治療。又，治法曰：若忿怒傷肝，厚味積熱，以致氣不行，竅不通，乳不出，則結而為腫為痛。此陽明之血熱，甚則肉腐為膿。若膿一成，即鍼出之，以免遍潰諸囊之患。

亦有所乳之子，膈有滯痰，口氣焮熱，含乳而睡，熱氣所吹，遂成腫痛。於初起時，須吮咂使通，或忍痛揉散之，失治必成癰患。宜用青皮以疏厥陰之滯，石膏以清陽明之熱，甘草節以行污濁之血，瓜蔞子以消腫導毒，或加沒藥，橘葉，皂角鍼，金銀花，當歸。更宜隨證消息加減而治，仍用少酒佐之，更用隔蒜灸之，其效尤捷。若有膿，即鍼之，否則通潰，難於收斂。

乳癰用蒲公英，忍冬藤入少酒煎，服即欲睡，是其功也，及覺而病安矣。見《外科心法》

一婦人患乳癰，寒熱頭痛，與荊防敗毒散一劑，更與蒲公英一握，搗爛入酒二三盞，再搗，取汁熱服，柤熱罨患處而消。丹溪云：此草散熱毒，消腫核，又散滯氣，解金石毒之聖藥。一婦人左乳內腫如桃，不痛色不變，發熱漸消瘦，以八珍湯加香附，遠志，青皮，柴胡百餘劑，又間服神效瓜蔞散三十餘劑，膿潰而愈。常見患者責效太速，或不解七情，及藥不分經絡虛實者俱難治。

大抵此證四十以外者尤難治，蓋因陰血日虛也。一婦人因怒，左乳內腫痛發熱，表散太過，致熱益甚。以益氣養營湯數劑，熱止膿成，欲用鍼，彼不從，遂腫脹大熱發渴，始鍼之，膿大泄，仍以前湯，月餘始愈。

一男子左乳腫硬痛甚，以仙方活命飲二劑而痛止，更以十宣散加青皮，四劑膿成，鍼之而愈。此證若膿成未破，瘡頭有薄皮剝起者，用代鍼之劑點起皮處，以膏藥貼之，膿亦自出，但不若及時鍼之，則不致大潰。如膿出不利，更？入搜膿化毒之藥。

若膿血未盡，輒用生肌之劑，反助邪氣，縱早合，必再發，不可不慎也。一產婦因乳少服藥通之，致乳房腫脹，發熱作渴，狀類傷寒，以玉露散補之而愈。夫乳汁乃氣血所化，在上為乳，在下為經。若衝任之脈盛，脾胃之氣壯，則乳汁多而濃，衰則少而淡，所乳之子亦弱而多病，此自然之理。

亦有屢產有乳，再產卻無，或大便澀滯，乃亡津液也。《三因論》云：產婦乳脈不行有二：有血氣盛閉而不行者，有血氣弱澀而不行者。虛當補之，盛當疏之。盛者當用通草，漏蘆，土瓜根輩，虛者當用煉成鍾乳粉，豬蹄，鯽魚之屬，概可見矣。

俱薛按一婦人久鬱，右乳內結三核，年餘不消，朝寒暮熱，飲食不甘。此乳巖也，乃七情所傷，肝經血氣枯槁之證，宜補氣血，解鬱結藥治之。遂以益氣養營湯，百餘劑血氣漸復，更以木香餅灸之，喜其謹疾，年餘而消。

若用剋伐之劑以復傷血氣，則一無可保者。一妾乃放出宮人，乳內結一核如栗，欲用前湯，彼不信，乃服瘡科流氣飲及敗毒散，三年後大如覆碗，堅硬如石，出水不潰而歿。大抵鬱悶則脾氣阻，肝氣逆，遂成隱核，不痛不癢，人多忽之，最難治療。若一有此，宜戒七情，遠厚味，解鬱結，更以養血氣之藥治之，庶可保全，否則不治。亦有數載方潰而陷下者，皆曰乳巖，蓋其形似巖穴而最毒也，慎之則可保十中之一二。薛按

胃脘癰五十二立齋引《聖濟總錄》云：胃脘癰由寒氣隔陽，熱聚胃口，寒熱不調，故血肉腐壞。以氣逆於胃，故胃脈沉細；以陽氣不得上升，故人迎熱甚，令人寒熱如瘧，身皮甲錯，或欬嗽，或嘔膿唾血。若脈見洪數，膿已成也，急宜排之；設脈遲緊，其膿未就，有瘀血也，急下之，否則邪毒內攻，腐爛腸胃矣。丹溪云：內疽者，因飲食之毒，七情之火，相鬱而發，用射干湯主之。愚常以薏苡仁湯，牡丹皮散，太乙膏選用之，亦效。若吐膿血，飲食少思，宜助胃壯氣為主，而佐以前法，不可專治其瘡。

腹癰五十三立齋曰：腹癰謂瘡生於肚腹，或生於皮裏膜外，屬膏梁厚味，七情鬱火所致。若漫腫堅硬，肉色不變，或脈遲緊，未成膿也，四君加芎，歸，白芷，枳殼，或托裏散。腫軟色赤，或脈洪數，已成膿也，托裏消毒散。膿成而不外潰者，氣血虛也，臥鍼而刺之。焮腫作痛者，邪氣實也，先用仙方活命飲，隔蒜灸以殺其毒，後用托裏以補其氣。若初起欲其內消，當助胃壯氣，使根本堅固，而以行經活血之藥佐之。

若用剋伐之劑欲其消散，則腫者不能潰，潰者不能斂。若用疏利之藥下其膿血，則少壯者多為難治，老弱者立見危亡。若有食積疝氣類此者，當辨而治之。進士邊雲莊，腹痛惡寒，脈浮數。余曰：浮數之脈而反惡寒，瘡疽之證也。不信，數日後復請視之，左尺洪數。余曰：內有膿矣。仍不信，至小腹痛脹，連及兩臀，始悟。余曰：膿潰臀矣，氣血俱虛，何以收斂？急服活命飲一鍾，臀潰一孔，出膿斗許，氣息奄奄，用大補藥一劑，神思方醒。每去後，糞從瘡出，痛不可當，小腹間如有物上挺，即發痙不省人事，煩躁脈大，舉按皆實。

省而細察之，脈雖洪大，按之如無。以十全大補倍加參，耆至四斤，更加附子二枚，煎膏服之而痙止，又用十全大補湯五十餘劑而瘡斂。上舍周一元患腹癰，三月不愈，膿水清稀，朝寒暮熱，服四物，黃檗，知母之類，食少作瀉，痰涎上湧，服二陳，枳實之類，痰涎愈甚，胸膈痞悶。謂余曰何也？余曰：朝寒暮熱，血氣虛也；食少作瀉，脾腎虛也；痰湧胸痞，脾肺虛也，悉因真氣虛而邪氣實也。

當先壯其胃氣，使諸臟有所稟而邪自退矣。遂用六君加黃耆，當歸，數劑諸證漸退，又用十全大補湯，肌肉漸斂，更用補中益氣湯調理而愈。薛按腸癰五十四孫真人云：腸癰為病，小腹重，強按之則痛，小便如淋，時時汗出，復惡寒，身皮甲錯，腹皮急如腫，甚者腹脹大，轉側有水聲，或繞臍生瘡，或膿從臍出，或大便膿血。脈洪數者，已有膿也，血下則安。若妄治者，必殺人。

陳無擇曰：腸癰為病，身甲錯，腹皮急，按之濡，如腫狀。腹無聚積，身無熱，脈數，此為腸內有膿，久積陰冷所成也，故《金匱》有用附子溫之。其脈遲緊者，膿未成，可下之，當有血。洪數者，膿已成，不可下，此以內結熱所成也，故《金匱》有用大黃利之。《千金方》灸法：曲兩肘，正肘頭銳骨灸百壯，下膿血而安。立齋曰：此證因七情飲食所致。治法：脈遲緊者，未有膿也，用牡丹皮湯下之。脈洪數者，已有膿也，用薏苡仁湯排之。小腹疼痛，小便不利，膿壅滯也，用牡丹皮散主之。若臍間出膿者不治。

經云：腸癰為病，不可驚，驚則腸斷而死。故患是者，其坐臥轉側極宜徐緩，時少飲薄粥，及服八珍湯固其元氣，靜養調理，庶可保全其生。一男子裏急後重，下膿脹痛，此脾氣下陷也，用排膿散，蠟礬丸而愈。後因勞役，寒熱體倦，用補中益氣湯而安。一婦人膿成腹脹痛，小便不利，脈滑數，此膿毒內潰也，服太乙膏丸三錢，膿下升許，脹痛頓退，更以神效瓜蔞散二劑而全退，又以蠟礬丸及托裏藥十餘劑而安。

一產婦小腹疼痛，小便不利，以薏苡仁湯二劑痛止，更以四物湯加桃仁，紅花，下瘀血升許而愈。一婦人產後惡露不盡，小腹患痛，服瓜子仁湯，下瘀血而痊。凡瘀血停滯，宜急治之，緩則腐化為膿，最難治療。若使流注骨節，則患骨疽，失治多為敗證。薛按　　附骨疽五十五附骨疽一證，近俗呼為貼骨癰，凡疽毒最深而結聚於骨際者，皆可謂之附骨疽，然尤惟兩股間肉厚處乃多此證。

蓋此證之因，有勞傷筋骨而殘損其脈者，有恃酒力房而困爍其陰者，有憂思鬱怒而留結其氣者，有風邪寒濕而湊滯其經者。凡人於環跳穴處無故酸痛，久而不愈者，便是此證之兆，速當因證調治，不可遲也。蓋其初起，不過少陽經一點逆滯，逆而不散，則以漸而壅，壅則腫，腫則潰，至其延漫，則三陰三陽無不連及，而全腿俱潰。

然此證無非元氣大虧，不能運行，故致留滯不散，而後至決裂，誠危證也。若潰後脈和，雖見困弱之甚，只以大補氣血為主，皆可保全。若潰後脈反洪芤而煩躁不寧，發熱口渴，則必不可治。至若治此之法，凡以勞傷筋骨而致者，宜大營煎兼大防風湯治之。若酒色傷陰者，宜八味丸，六味丸，或右歸丸，兼大防風湯主之。若憂思鬱怒結氣者，宜瘡科流氣飲，或五香連翹湯，兼大防風湯主之。若風寒外襲者，宜五積散兼大防風湯主之。大抵此證初起，即宜用大營煎溫補氣血，或兼仙方活命飲通行毒氣。

有火者，宜速用連翹歸尾煎以解散其毒，仍宜速用隔蒜灸或豆豉餅尋頭灸之，以速散其毒，最為捷法。其有濕熱痰飲等證，當並求後法以治之，庶免大害也。若環跳久痛不已，或見臀股微腫，度其已成，勢不能散，只宜速用托補，專固根本，使其速起速潰，則根本既實，雖凶亦無大害，必且易潰易斂而易愈也。若脈見滑數，按之軟熟，膿已成也，速宜鍼之，無使久留，以防深蝕之患。

其有不明利害，苟圖目前，或用剋伐消散，再傷元氣，或用寒涼敷藥，以遏其毒氣，必致日延日甚，而元氣日敗，則一潰不可收拾矣。考諸方書，俱未詳及此證，故悉其所因，并附治按於後。

立齋曰：附骨疽有因露臥，風寒深襲於骨者，有因形氣損傷不能起發者，有因剋伐之劑虧損元氣，不能發出者，有因外敷寒藥，血氣凝結於內者。

凡此皆宜灸熨患處，解散毒氣，補接元氣，溫補脾胃為主。若飲食如常，先用仙方活命飲解毒散鬱，隨用六君子湯補托營氣。若體倦食少，但用煎湯培養諸臟，使邪不得勝正。若膿已成，即鍼之，使毒氣不得內侵，帶生用鍼亦無妨。如用火鍼，亦不痛，且使易斂。其隔蒜灸能解毒行氣，？熨法能助陽氣，行壅滯，此雖不見於方書，予常用之大效。其功不能盡述，惟氣血虛脫者不應。

又曰：大抵此證雖云腫有淺深，感有輕重，其所受皆因真氣虛弱，邪氣得以深襲。若真氣壯實，邪氣焉能為患也？故附骨癰疽及鶴膝風證，惟腎虛者多患之。前人用附子者，以溫補腎氣，而又能行藥勢，散寒邪也。亦有體虛之人，秋夏露臥，為冷氣所襲，寒邪伏結，多成此證，不能轉動，乍寒乍熱而無汗，按之痛應骨者是也。若經久不消，極陰生陽，寒化為熱而潰也。若被賊風所傷，患處不甚熱而洒淅惡寒，不時汗出，熨之痛止少者，須大防風湯及火龍膏治之。

若失治，則為彎曲偏枯，有堅硬如石者，謂之石疽。若熱緩，積日不潰，肉色赤紫，皮肉俱爛，名緩疽，其始末皆宜服前湯，欲其驅散寒邪以補虛托裏也。又曰：此證亦有產後惡血未盡，臍腹刺痛，或流於四肢，或注於股內，疼痛如錐，或兩股腫痛。此由冷熱不調，或思慮動作，氣所壅遏，血蓄經絡而然，宜沒藥丸治之。亦有經血不行，流注四肢或股內，疼痛如錐，或因水濕所觸，經水不行而腫痛者，宜當歸丸治之。凡惡血停滯，為患匪輕，治之稍緩，則流注為骨疽，多致不救。

一婦人膝腫痛，遇寒痛益甚，月餘不愈，諸藥不應，脈弦緊，此寒邪深伏於內也，用大防風湯及火龍膏治之而消。一男子腿根近環跳穴患痛徹骨，外皮如故，脈數而帶滑，此附骨疽膿將成也。用托裏藥六劑，腫起作痛，脈滑數，其膿已成，鍼之，出碗許，更加補劑，月餘而瘳。一男子患附骨疽，腫硬發熱，骨痛筋攣，脈數而沉，用當歸拈痛湯而愈。

一男子腿內患癰，漫腫作痛，四肢厥逆，咽喉閉塞，發寒熱，諸治不效，乃邪鬱經絡而然也。用五香連翹湯一劑，諸證少退，又服之，大便行二次，諸證悉退而愈。一男子先腿痛，後四肢皆痛，游走不定，至夜益甚，服除濕敗毒之劑不應，其脈滑而澀。此濕痰濁血為患，以二陳湯加蒼朮，羌活，桃仁，紅花，牛膝，草烏治之而愈。凡濕痰濕熱，或死血流注關節，非辛溫之劑開發腠理，流通隧道，使氣行血和，焉能得愈。

王時亨室，產後腰間腫痛，兩腿尤甚，此由瘀血滯於經絡而然也，不早治必作骨疽，遂與桃仁湯，二劑稍愈，更以沒藥丸，數服而痊。薛按

魏生者，年三十餘，素多勞碌，忽患環跳酸痛，數月後，大股漸腫，延予視之。曰：此附骨疽也，速當治之。與以活命飲二劑，未及奏效而腫益甚，因慌張亂投，或清火，或解毒，遂致嘔惡發熱，飲食不進，其勢甚危，然後懇求相救。遂以參耆內托散大加炮薑，數劑而嘔止食進，其腫軟熟，知其膿成，速令鍼之，鍼處出膿不多，復以九味異功煎與之，遂得大潰，且瓣瓣出膿，潰者五六處，而腿肉盡去，止剩皮骨矣。

潰後復嘔惡發熱不食，遂以十全大補湯及九味異功煎相間與之，然後熱漸退，食漸進，稍有生色。

然足筋短縮，但可豎膝仰臥，左右挨緊，毫不能動，動則痛極，自分已成癈物。此後凡用十全大補湯八十餘劑，人參三斤，而腿肉漸生，筋舒如故，復成一精壯男子，此全得救本之功也。一男子陳姓者，年近三旬，素不節慾，忽見環跳酸痛，月餘不愈。予曰：此最可畏，恐生癰毒之患。彼不信，又謀之一庸醫，反被其詬，曰：此等胡說，真可笑也。

筋骨之痛亦常事耳，不過風熱使然，何言癰毒？遂用散風清火等藥，至半年後，果見微腫，復來求治。予曰：速用托補以救根本，尚不遲也。彼又不信而謀之瘍醫，曰：豈有腫瘍未潰而遽可溫補耶？復用清火消毒之劑。及其大潰而危，再延余視，則脈證俱敗，方信予言而痛悔前失，已無及矣。一膏梁子茅姓者，年未三旬，素以酒色為事，亦患此證。早令服藥，執拗不從，及其腫而膿成，令速鍼之，亦畏痛不從，而偏聽庸流，敷以苦寒解毒之藥。不知膿既已成，尤不可解，但有愈久愈深，直待自潰而元氣盡去，不可收拾矣。新按

臀癰五十六馬益卿曰：臀癰證，臀居小腹之下，此陰中之陰也，道遠位僻，雖曰多血，然氣運不到，血亦罕來，中年之後，尤慮患此，纔有腫痛，參之脈證，但見虛弱，便與滋補，氣血無虧，可保終吉。

立齋曰：凡治此者，毋傷脾胃，毋損脾氣，但當以固根本為主。若焮痛，尺脈緊而無力者托之。腫硬痛甚者，隔蒜灸之，更以解毒，不作膿者，托裏為主。不作膿而痛者，解毒為主。不潰或潰而不斂者，托裏為主。

又，治法曰：若腫硬作痛者，形氣虛而邪氣實也，用托裏消毒散。微腫微痛者，形氣病氣俱虛也，用托裏散補之。欲作膿者，用內托羌活湯。若痛甚者，用仙方活命飲。大勢既退，亦用托裏消毒散。若脾虛不能消散，或不潰不斂者，六君子加芎，歸，黃耆。若陰虛不能消散，或作渴便淋者，六味丸加五味子。若陽虛不能潰，或膿清不能斂者，用補中益氣湯。氣血俱虛者，十全大補湯。若腫硬未成膿者，用隔蒜灸及活命飲。

潰後宜豆豉餅及補中益氣，十全大補二湯。若灸後大勢已退，餘毒未消，頻用？熨以補其氣，以消餘毒為善。

又曰：凡毒氣已退，不起者，但可補其血氣，使膿速成而鍼去之，不可用內消之論。若腫高而軟者，發於血脈。腫下而堅者，發於筋骨。肉色不變者，發於骨髓也。膿血大泄之後，當大補氣血為先，雖有他證，以末治之。

巡按陳和峰，脾胃不健，常服消導之劑，左腿股及臀患腫。余曰：此脾氣虛而下注，非瘡毒也，當用補中益氣倍加白朮。彼惑於眾人云白朮能潰膿，乃專以散腫消毒為主，而腫益甚，體益倦。余用白朮一味煎飲而消。儒者楊啟元，左臀患此，敷貼涼藥，腫徹內股，服連翹消毒散，左體皆痛。余以為足三陰虧損，用補中益氣湯以補脾肺，用六味丸加五味子以補肝腎，股內消而臀間潰，又用十全大補湯而瘡口斂。

一儒者焮腫痛甚，此邪毒壅滯，用活命飲，隔蒜灸而消。後因飲食勞倦，腫痛復作，寒熱頭痛，此元氣虛而未能復也，與補中益氣湯，頻用？熨法，兩月而愈。一男子患臀癰，作膿而痛，以仙方活命飲二劑痛止，更以托裏消毒散，膿潰而瘥。一弱人臀癰膿成不潰，以十全大補湯數劑始托起，乃鍼之，又二十餘劑而愈。薛按

流注五十七立齋曰：流注之證，多因鬱結，或暴怒，或脾氣虛，濕氣逆於肉理，或腠理不密，寒邪客於經絡，或濕痰，或閃撲，或產後瘀血流注關節，或傷寒餘邪未盡為患，皆因真氣不足，邪得乘之，故氣凝血聚為患也。然此證或生於四肢關節，或生於胸腹腰臀，或結塊，或漫腫，或痛或不痛，悉宜用？熨法，及益氣養營湯固其元氣，則未成者自消，已成者自潰，可全愈也。

若不補氣血及節飲食，慎起居，戒七情，而專用寒涼剋伐者，俱不治。又治法曰：常治此證，凡暴怒所致，胸膈不利者，調氣為主。抑鬱所致而不痛者，宜調經脈，補氣血。腫硬作痛者，行氣和血。潰而不斂者，補氣血為主。傷寒餘邪未盡者，和而解之。脾氣虛，濕熱凝滯肉理者，健脾除濕為主。

閃跌瘀血凝滯為患者，和血氣，調經絡。寒邪所襲，筋攣骨痛，或遍身痛，宜溫經絡，養血氣。若久而不斂，瘡口無陽者，宜豆豉餅或附子餅灸之，以袪散寒邪，接補陽氣，或外用琥珀膏貼之。若內有膿管，或生瘀肉而不斂者，用鍼頭散腐之自愈，錠子尤效。

《醫林集要》云：骨疽乃流注之敗證也，如用涼藥，則內傷其脾，外冰其血。脾主肌肉，脾氣受傷，飲食必減，肌肉不生；血為脈絡，血受冰，則氣血不旺而愈滯。宜用理脾，脾健則血自生而氣自運行矣。又有白虎飛尸，留連周期，或展轉數歲，冷毒朽骨出盡自愈。若附骨腐者可痊，正骨腐則為終身廢疾矣。有毒自手足或頭面腫起，或兼疼痛，上至頸項骨節去處，如瘍？貫珠，此風濕流氣之證也，宜以加減小續命湯及獨活寄生湯治之。有兩膝腫痛起，或至遍身骨節疼痛者，此風濕痺，又名歷節風，宜附子八物湯治之。

又有結核在項腋，或兩乳傍，或兩胯軟肉處，名曰？？癰，屬冷證也。又有小兒癐痰失道，致結核於項項臀膊胸背之處，亦冷證也。俱宜熱藥敷貼。已上諸證，皆緣於腎，腎主骨，腎虛則骨冷而為患也。所謂骨疽皆起於腎，亦以其根於此也，故用大附子以補腎氣，腎實則骨有生氣，而疽不附骨矣。　　一男子臀腫一塊微痛，脈弦緊，以瘡科流氣飲四劑而消。

一婦人暴怒，腰腫一塊，胸膈不利，時或氣走作痛，用方脈流氣飲數劑而止，更以小柴胡湯對四物加香附，貝母，月餘而愈。一婦人稟弱性躁，？臂腫痛，胸膈痞悶，服流氣敗毒藥反發熱，以四七湯數劑，胸寬氣利，以小柴胡湯對四物加陳皮，香附，腫痛亦退。

大抵婦人情性執著，不能寬解，多被七情所傷，遂至遍身作痛，或肢節腫痛，或氣填胸滿，或如梅核塞喉，嚥吐不出，或痰涎壅盛，上氣喘急，或區逆惡心，甚者渴悶欲絕，產婦多有此證，宜服四七湯先調滯氣，更以養血之藥。若因憂思，致小便白濁者，用此湯吞青州白丸子，屢效。一老人傷寒，表邪未盡，股內患腫發熱，以人參敗毒散二劑熱止，灸以香附餅，又小柴胡湯加二陳，羌活，川芎，歸，朮，枳殼，數劑而散。一男子腿患潰而不斂，用人參養營湯及附子餅，更以補劑煎膏貼之，兩月餘而愈。

一男子腿患腫，肉色不變，不痛，脈浮而滑，以補中益氣湯加半夏，茯苓，枳殼，木柏飲之，以香附餅熨之。彼謂氣無補法，乃服方脈流氣飲，虛愈甚，復求治。以六君子湯加芎，歸，數劑，飲食少進，再用補劑，月餘而消。夫氣無補法，俗論也，以其為病痞塞，似難於補，殊不知正氣虛而不能運行，則邪氣滯而為病。經云：壯者氣行則愈，怯者弱者則著而為病。苟不用補法，元氣何由而行乎？一婦人腿患筋攣骨痛，諸藥不應，脈遲緊，用大防風湯二劑頓退，又二劑而安。

又一婦人亦然，先用前湯二服，更服黑丸子而痊。此二患若失治，必潰成敗證。一男子肩胛患之，微腫，形勞氣弱，以益氣養營湯服黑丸子，及木香，生地黃作餅，覆患處熨之，月餘膿成，鍼之，仍服前藥而愈。一男子臂腫，筋攣骨痛，年餘方潰不斂，診其脈更虛，以內塞散一料，少愈，以十全大補湯，及附子餅灸之而愈。《精要》云：留積經久，極陰生陽，寒化為熱，以此潰多成？，宜早服內塞散排之。

一男子臂患，出腐骨三塊尚不斂，發熱作渴，脈浮大而澀，乃氣血俱損，須多服生血氣之藥，庶可保全。彼惑於火尚未盡，仍用涼藥，內服外敷，幾危，始求治。其形甚瘁，其脈愈虛，先以六君子湯加芎，歸，月餘飲食漸進，以八珍湯加肉桂三十餘劑，瘡色乃赤，更以十全大補湯，外以附子餅灸之，僅年而瘥。

鶴膝風五十八凡肘膝腫痛，臂胻細小者，名為鶴膝風，以其象鶴膝之形而名之也。或止以兩膝腫大，胻腿枯細，不能屈伸，俗又謂之鼓槌風，總不過風寒濕三氣流注之為病也。然腫痛者必有邪滯，枯細者必因血虛。凡治此者，必宜以養氣滋血為主，有風者兼散其風，有寒濕者兼去其寒濕，若果由邪鬱成熱者，必宜滋陰清火，自無不愈。

其有痢後而成者，又名痢後風，此以瀉痢亡陰，尤宜壯腎。凡寒勝者，宜三氣飲，五積散，或大防風湯之類主之。濕勝者，宜五苓散，理中湯之類主之。

熱勝者，宜保陰煎，大秦艽湯之類主之。若以陽氣不足而敗及四肢者，非右歸丸，理陰煎，及八味地黃丸之類不可。

立齋曰：鶴膝風乃調攝失宜，虧損足三陰經，風邪乘虛而入，以致肌肉日瘦，內熱減食，肢體攣痛，久則膝大而腿細，如鶴之膝，故爾名之。若傷於脾胃者，用補中益氣湯為主。若傷於肝腎者，六味地黃丸為主。若欲其作膿，或潰後者，十全大補湯為主，皆佐以大防風湯。初起者，須用？熨法，可以內消。若津涸口乾，中氣不足也，補中益氣湯加五味子。頭暈頭痛，陽氣不升也，補中益氣湯加蔓荊子。發熱晡熱，陰血虛弱也，用四物，參，耆，白朮。

畏寒憎寒，陽氣虛弱也，用十全大補湯。飲食少思，胸膈膨脹，脾胃虛痞也，用四君子湯。面色痿黃，飲食少思，脾胃虛弱也，用六君子湯。膿水清稀，肌肉不生，氣血俱虛也，用八珍湯。熱來復去，有時而動，無根虛火也，用十全大補湯。形瘦嗜臥，寢息發熱，痰盛作渴，小便頻數，五臟虛損也，用六味丸。臍腹疼痛，夜多漩溺，腳膝無力，頭暈吐痰，腎氣冷敗也，用八味丸。發熱大渴，不欲近衣，面目赤色，脈大而虛，血虛發躁，用當歸補血湯。或有痢後而患者，亦治以前法。餘當臨證制宜。

又曰：夫立方之義，各有所宜。凡體氣虛弱，邪入骨界，遏絕隧道，若非用附，桂辛溫之藥，開散關節腠理之寒邪，通暢隧道經絡之氣血，決不能愈。且本草云：附子治寒濕痿躄，拘攣膝痛，不能行步，以白朮佐之，為寒濕之聖藥。又云：桂通血脈，消瘀血，堅骨節，治風痺骨攣腳軟，宣導諸藥。及十全大補湯以治前證，不但不可去桂，亦不可不加附子，無此二味，何以行參，耆之功，健芎，歸之性，而補助血氣，使之宣通經絡，扶大虛之證，以收必效之功哉！

況前證在骨節之間，關鍵之地，治之不速，使血氣循環至此，鬱而為膿，從此而泄，氣血瀝盡，無可生之理矣。亦有秋夏露臥，為寒所襲，？熱內作，遂成附骨疽。亦有賊風搏於肢節，痛徹於骨，遇寒尤甚，以熱熨之則少減，尤當以大防風湯治之，裀以蒜搗爛攤患處，用艾鋪蒜上燒之，蒜壞再易，皮膚倘破無妨。若經久不消，則極陰生陽，潰而出水，必致偏枯，或為漏證，宜服內塞散，及附子餅灸之。或脈大，或發渴者，俱不治，以其真氣虛而邪氣實也。

張上舍患前證，伏枕半載，流膿三月。彼云：初服大防風湯去附子，將潰，服十宣散，今用十全大補湯而去肉桂，俱不應。視其脈證甚弱，予以十全大補湯，每貼加熟附子一錢，服三十餘劑少愈；乃去附子五分，又服三十餘劑，將愈，卻全去附子，更三十餘劑而痊。

一男子左膝腫大，三月不潰。予謂體虛之人，風邪襲於骨節，使氣滯而不行，故膝愈大而腿愈細，名曰鶴膝風，遂以大防風湯，三十餘劑而消。州守張天澤左膝腫痛，胸膈痞悶，飲食少思，時欲作嘔，頭暈痰壅，日晡益倦，此脾肺氣虛也。用？熨及六君加炮薑，諸證頓退，飲食少進，用補中益氣加蔓荊子，頭目清爽，間與大防風湯十餘劑，又用補中益氣湯三十餘劑而消。

多骨疽五十九立齋曰：多骨疽者由瘡瘍久潰，氣血不能營於患處，邪氣陷襲，久則爛筋腐骨而脫出，屬足三陰虧損之證也，用補中益氣湯以固根本。

若陰火發熱者，佐以六味丸，壯水之主以鎮陽光。陽氣虛寒者，佐以八味丸，益火之源以消陰翳。外以附子餅，？熨法祛散寒邪，補接營氣，則骨自脫，瘡自斂也。夫腎主骨，若腎氣虧損，其骨漸腫，荏苒歲月，潰而出骨，亦用前法。若投以剋伐之劑，復傷真氣，鮮有不誤者。

下疳瘡六十下疳一證，本肝腎濕熱證也，若無外因而病者，不過去其濕熱，或滋鑋陰，濕熱既清，其瘡自愈，無足慮也。惟感觸淫毒而患者，毒有淺深，則病有微甚，皆宜用百草煎熏洗，外以螵蛸散敷之，則輕者自愈。若濕熱甚而為腫為痛者，宜用芍藥蒺藜煎兼而治之。如毒甚者，必用萆薢湯方可。若感觸淫邪，毒自少陰直入精宮者，不易愈。即治如前法，然必見便毒廣瘡發出，而後下疳始愈。既見瘡毒，即當於本證條下求法治之。

余嘗治一少年，因偶觸穢毒，遽患下疳，始潰龜頸，敷治不效，隨從馬口延入尿管，以漸而深，直至肛門，逐節腫痛，形如魚骨。每過夜，則膿結馬口，脹不得出，潤而通之，則先膿後尿，敷洗皆不能及，甚為危懼。余嘗遇一山叟，傳得槐花蕊方，因以治之。

不十日而莖根漸愈，半月後，即自內達外，退至馬口而全愈。疳愈後，即見些微廣佁，復與五加皮飲十餘劑而全愈。向彼傳方者曰：此方善治淫瘡，熱毒悉從小便泄去，所以能治此疳。但服此者，可免終身瘡毒後患。然猶有解毒奇驗，則在瘡發之時，但見通身忽有雲片紅斑，數日而沒者，即皆瘡毒應發之處，瘡毒已解而瘡形猶見，是其驗也。予初未之信，及此人瘡發之時，瘡固不多，而通身紅斑果見，凡兩日而沒，予始知瘡之有奇，一至如此。

新按立齋曰：下疳屬肝經濕熱下注，或陰虛火燥。治法：腫痛發熱者，血虛而有熱也，四物湯加柴胡，山梔。腫痛寒熱者，肝經濕熱也，小柴胡湯加龍膽草，黃連。腫痛便澀者，濕熱壅滯也，龍膽瀉肝湯。腫痛腐潰者，氣血虛而有火也，八物湯加山梔，柴胡。日晡熱甚者，陰血虛而有火也，小柴胡湯加參，朮，芎，歸。日晡倦怠者，陽氣虛而下陷也，補中益氣湯。

有經久不愈而發寒熱者，腎水不能生肝木也，宜六味丸。若筋縮或縱，或為癢痛，或出白津，此筋疝也，用龍膽瀉肝湯。氣虛者，補中益氣湯加炒山梔，炒龍膽。陰虛火燥者，用六味丸。莖中癢，出白津，用補中益氣湯與清心蓮子飲間服。蓋此證肝經陰虛為本，腫痛寒熱等證為標，須用六味丸以生肝血。凡脾土虛不能生金水，而見一切肝證者，當佐以補中益氣湯加麥門冬以滋化源。

一男子腫痛不消；一男子潰而腫痛發熱，小便秘澀，日晡或熱；一小兒腫痛，諸藥不應，俱以小柴胡湯吞蘆薈丸，數服而愈。一小兒十五歲患前證，雜用消毒之藥，虛證悉具，二年餘矣。詢之，乃稟所致。用萆薢湯月餘，諸證漸愈，又用補陰八珍湯，補中益氣二湯而痊。

庶吉士劉華甫，或莖中作痛，或竅出白津，或小便秘澀。先用小柴胡湯加山梔，澤瀉，黃連，木通，膽草，茯苓二劑，以清肝火，導濕熱，諸證漸愈。後因勞倦，忽然寒熱，此元氣復傷也，用補中益氣而安，又用六味丸以生肝血，滋腎水而全愈。一男子玉莖腫痛，小便如淋，自汗甚苦，時或尿血少許，尺脈洪收，按之則澀。先用清心蓮子飲加牛膝，山梔，黃檗，知母，柴胡，數劑少愈。

更似滋腎丸一劑而痊。《玉機微義》曰：如自汗小便少，不可以藥利之。既已自汗，則津液外亡，小便自少，若再利之，則營衛枯竭，無以制火而煩熱愈甚，當俟熱退汗止，小便自行也。兼此證，乃陽明經病，大忌利小便。俱薛按

海藏治下疳久不愈方：橡斗子二個，合盛黃丹令滿，以亂髮厚纏定，燒煙盡為度，同研為細末。先以？白熱漿水洗瘡膿盡，次上藥。甚者不過三次，如神。

又下疳方：下疳瘡內毒盛者，必須治內方愈。外治者，須螵蛸散，或此方亦佳。人中白生用，官粉煆黃，紅丹飛炒。右等分為末。先用藥湯或濃茶洗淨，然後敷藥，每日二三次，或用豬油，或用蜜水調敷之。

便毒六十一便毒論治如薛氏之法，固已詳矣，然又惟交感不潔，遭淫毒而患者為最多。每每先起下疳，下疳未已，便毒繼之，此濕熱穢毒之為患也。凡初起腫痛，尚未成膿，而元氣尚強者，速宜先去其毒，惟會膿散或牡蠣散為最善。若已成膿，則或鍼或蝕，惟速去其膿，隨因證調補，使速收口為善。若初起一核，其痛微，其腫漫者，此有二證，一以邪輕，一以元氣虛弱，毒深而然。

若邪輕者，只用會通膏加麝香貼之，無有不散，或降癰散亦可。若元氣虛弱而毒深者，既不肯散，又不早潰，愈久必愈甚，最為可畏。及其潰後，多不能收，輕則為？，重則殞命。此惟大補元氣，方不致害。若焮腫痛甚，膿已將成，勢不能消，宜用降癰散留頭圍之，則勢可斂，痛可解，膿可速成而潰也。

立齋曰：便癰屬足厥陰肝經，內熱外寒，或勞役過度，或房慾不節，或慾火不遂，或強固其精，或肝經濕熱而致。大抵多患於勞役不足，精氣俱虛之人。俗云一石米瘡，此言百日方可愈。若大補血氣，不旬日可愈，何用百日。蓋瘡之收斂，在乎血氣之盛也。亦有內蘊熱毒而生者，須辨虛實，及成膿與否，不可概投攻藥。

凡婦人患此者，多在兩坳腫痛，或腹中結塊，小便澀滯。苟治者得法，患者又能調攝，無足慮也。常見治此證者，概用大黃之類下之，以求內消，或其膿成，令膿從大便而出，鮮有見其痊也。人多欲內消者，蓋恐收口之難也。若知補養血氣，不旬日而收矣，何難之有？若膿既成，豈有可消之理？如再用剋伐之劑，必致難治。

又曰：便癰者，血疝也，俗呼為便毒，言於不便處為癰也。乃足厥陰之經絡，及衝任督脈亦屬肝之傍絡，此氣血流通之道路，今壅而腫痛，是則熱毒所致，宜先疏導其滯，更以托裏之劑，此臨證制宜之法也。

又，治法曰：內熱外寒者，牛黃雙解散。濕熱壅滯者，宜用龍膽瀉肝湯疏肝導滯。慾心不遂，致逆精氣者，先用五苓散加大黃疏其逆滯，後用地黃丸以補肝腎，強固其精。房慾不節者，宜六味丸料。勞倦過度者，補中益氣湯。

一男子患便毒，焮腫作痛，大小便秘，脈有力，以玉燭散，二劑頓退，更以龍膽瀉肝湯四劑消。一男子膿未成大痛，服消毒托裏等藥不應，診之脈洪大，毒尚在，以仙方活命飲，一劑痛止，又劑而消。一儒者腫痛便澀，用八正散二劑，以清肝火，導濕熱而腫痛愈，再以小柴胡加芎，歸，濁瀉，山梔二劑，以清火補血而小便利。一男子已潰而痛不止，小便秘澀。

此肝火未解也，與小柴胡加黃檗，知母，芎，歸，痛止便利，更以托裏當歸湯而瘡斂。若毒未解而痛不止者，須用活命飲。府庠沈尼文，年二十，左坳患之。余以肝腎陰虛，先用托裏藥，潰而將愈，因入房發熱作渴，右邊亦作痛，膿水清稀，虛證悉至，脈洪大而無力，勢甚可畏。用十全大補加附子一錢，脈證頓退，再劑全退，後用大補湯三十劑而愈。

一男子腫而不潰，此因陽氣虛弱，用參，耆，歸，朮以補托元氣，用白芷，皂刺，柴胡，甘草以排膿清肝，數劑而潰；以八珍加柴胡補其氣血，數劑而愈。春元凌待之虛而服剋伐藥，幾至危殆，余用托裏健脾藥而愈。秀才王文遠因勞苦患之，服小柴胡湯而表證散，後用托裏藥膿成，鍼之而旬日愈。又胡判官膿清脈弱，以大補之藥而已愈，因新婚復發，自用連翹消毒散，致瀉痢不止，竟致不救。

可見此證屬不足者多矣，非補不可。大抵便毒屬肝經，初起堅硬，肝主筋故也。五七日後當赤軟，膿成故也。若尚堅硬，乃元氣不能腐化。往往人見堅硬，只欲內消，反服攻散藥，多致虛虛之禍，前此治者，即其驗也。一婦人兩坳腫痛，小腹痞滿，小便數，白帶時下，寒熱往來，小水淋瀝。余謂脾氣滯而血病，用龍膽瀉肝湯漸愈，又用加味逍遙散，六味丸而全愈。

一婦人小腹內如有所梗，兩坳並人門俱腫，小便淋澀，經候不調，內熱作渴，飲食少思，腹內初如雞卵而漸大，脈洪數而虛，左關尤甚，屬肝膽鬱結之證也。用加味歸脾湯，肝火退而脾土健，間以逍遙散下蘆薈丸而愈。俱薛按　　楊梅瘡六十二楊梅瘡一證，以其腫突紅爛，狀如楊梅，故爾名之。其在西北人則名為天泡瘡，東南人又謂之廣東瘡。

凡毒輕而小者，狀類茱萸，故名茱萸瘡。毒甚而大者，泛爛可畏，形如綿花，故名綿花瘡。大都此證，必由淫毒傳染而生。蓋此淫穢之毒，由精泄之後，氣從精道乘虛直透命門，以灌衝脈，所以外而皮毛，內而骨髓，凡衝脈所到之處，則無處不到，此其為害，最深最惡。設初起時去毒不淨，或治失其宜，而隨至敗爛殞命者，蓋不少矣。或至二三十年之後，猶然發為瘋毒，或至爛頭，或至爛鼻，或四肢幽隱之處，臭爛不可收拾，或遺毒兒女，致患終身，其惡如此。

靜而思之，則有見此惡道，而不為寒心知避者，其愚亦甚矣。故凡治之之法，最當知要，切不可不慎也。亦有不因淫毒傳染，偶中濕熱而患者，此不過在皮毛肌肉之間，清去濕熱，自當全愈，無足慮也。

今人每遭此患，或畏人知，或畏毒甚，而大用攻擊峻利等藥，多致邪毒未除，而元氣先敗，或成勞瘵，或即殞命，或愈久愈甚，以致敗壞不能收斂，皆元氣先敗之故也，余見之多矣。故凡被此病者，切不可驚慌，亦不可專肆攻擊，但按法漸解其毒，務使元氣毫無損傷，則正能勝邪，雖毒無害；若正不勝邪，則微毒亦能殺人，此其要也，不可不察。

廣瘡治法：凡其初起而元陽未傷，毒亦未甚，宜速用清利，使從小便利去其毒，惟換肌消毒散為第一，其次則五加皮飲亦妙。或兼火邪者，宜秘方仙遺糧湯。或稟氣多弱者，宜茯苓膏。

凡此諸藥，或十日，或半月，甚者一月，無不見效。一，凡生瘡毒者，宜服槐花蕊至二三升，則毒從小便泄去，可免終身之患，真神方也。有按在下疳瘡條中。一，此瘡初起時，多有先下疳，次便毒，而後瘡出，是為一套。若便毒勢甚，腫痛熱秘，而元氣素強者，即宜用會膿散或牡蠣散，先去其毒之大勢，而後用前方諸藥，亦要著也。一，此瘡或久而不愈，或元氣素弱，或因剋伐致虛，但見有正不勝邪之勢，則當酌其輕重，或以純補元氣為主。

凡脾腎陰陽氣血，皆宜隨證用方，但使氣血得復，則雖毒無害。最忌見不真而執兩端，則終歸無益，亦是要著。一，飲食宜否，有謂宜忌口者，有謂不宜忌口者，而任其發透，總之亦有其要。

蓋瘡毒初染，毒本未甚，此時只宜清利，使毒漸消為善，若食發物，則愈發愈多，而毒愈甚矣，此則宜忌之時也。

若瘡毒已久，元氣已弱，膿汁既多，血氣既耗，斯時也，非以藥食滋補，則日見消敗，何以收效？此則不宜忌者也。宜忌不宜忌，是亦宜補不宜補之法耳，使不知辨，安能無誤？一，瘡生頭面，或遍身不便處，欲其速愈，但用點藥，則二三日可以脫落，亦神妙者也，但此惟治標之法耳。方在新因四十二。一，瘡毒久蓄，發為瘋毒，亦名楊梅癰漏，或蝕筋，或腐骨，潰爛不收，最為惡候。近來治法，惟五寶丹為最效，及徐東皋楊梅癰漏方，或秘傳水銀膏，宜擇用之。

立齋曰：天泡瘡屬元氣不足，邪氣所乘，亦有傳染而患，受證在肝腎二經，故多在下體發起。有先筋骨痛而後患者，有先患而後痛者。有瘡凸赤作痛，熱毒熾甚也。瘡微作痛，毒將殺也。瘡色白而不結痂，陽氣虛也。色赤而不結痂，陰血虛也。搔癢脈虛浮，氣不相榮也。搔癢脈浮數，血不相榮也。臀背間或頸間作癢，膀胱陰虛也。

陰器股內作癢，肝經血虛也。陰囊作癢重墜，肝經陰虛濕熱也。小便頻數，短少色赤，肝經陰虛也。小便頻數，短少色白，脾肺氣虛也。面目搔癢或變赤，外邪相搏也。眉間癢或毛落，肝膽血燥也。飲食少思，口乾飲湯，胃氣虛也。飲食不化，大便不實，脾氣虛也。侵晨或夜間泄瀉，脾腎虛也。

又，治法曰：若表實者，先用荊防敗毒散解散之。裏實者，先用內疏黃連湯通導之。表裏俱實者，防風通聖散雙解之。邪熱在肝經者，龍膽瀉肝湯清解之。後用換肌消毒散為主，愈後再無筋骨疼痛之患。氣虛者，四君子湯；血虛者，四物湯；氣血俱虛者，八珍湯，俱加兼證之藥治之，自無不愈。若治失其法，有蝕傷眼目，腐爛玉莖，拳攣肢體者，但用九味蘆薈丸以清火，六味丸以生腎水，蠲痺消毒散以養血祛邪，亦有可生者。

若服輕粉等藥，反收毒於內，以致迭發，或概服防風通聖散，氣血愈虛，因而不治者多矣。凡有腫硬，或作痛，外用蒜灸及敷沖和膏，內服補藥並效。

一男子遍身皆患，脈浮而數，以荊防敗毒散治之，表證乃退；以仙方活命飲六劑，瘡漸愈，兼飲萆薢湯，月餘而愈。一男子下部生疳，諸藥不應，延及遍身突腫，狀似番花，筋攣骨痛，至夜尤甚。此肝腎二經濕熱所致，先以導水丸五服，次以龍膽瀉肝湯數劑，再與除濕健脾之藥，外貼神異膏吸其膿，隔蒜灸拔其毒而愈。一童子玉莖患之，延及小腹數枚，作痛發熱，以小柴胡湯吞蘆薈丸，更貼神異膏，月餘而安。

一儒者患前證，先玉莖作癢出水，後陰囊，股內，小腹，？臂發小瘟，或乾或膿窠，誤服祛風等藥，肢體倦怠，惡寒發熱，飲食漸減，大便不實，脈見浮弦，兩尺浮數。此腎水虛熱，肝木乘脾土也。用六味地黃丸，補中益氣湯為主，佐以換肌消毒散而愈。一人患此，服攻毒等藥，患處凸而色赤作痛，肢體倦怠，惡寒發熱，脈浮而虛，此元氣復傷而邪氣實也。用補中益氣湯二劑而愈。

進士劉華甫患之數月，用輕粉，硃砂等藥，頭面背臀各結一塊，二寸許，潰而形氣消弱，寒熱口乾，舌燥唇裂，小便淋漓，痰涎上壅，飲食少思，此脾胃傷，諸臟弱而虛火動也。

先用六君子二十餘劑，又用補中益氣湯加山藥，山茱萸，麥門，五味服之，胃氣復而諸證愈。惟小便未清，痰涎未止，用加減八味丸而痊。一男子患楊梅瘡後，兩腿一臂各潰二寸許，一穴膿水淋漓，少食無睡，久而不愈。以八珍湯加茯神，棗仁炒服，每日以蒜搗爛塗患處，灸良久，隨貼膏藥，數日少可，卻用豆豉餅灸之，更服十全大補湯而愈。

一婦人患之，皆愈，惟兩腿兩？各爛一塊如掌，兼筋攣骨痛，三載不愈，諸藥不應，日晡熱甚，飲食少思。

以萆薢湯兼逍遙散，倍用茯苓，白朮，數劑熱止食進，貼神異膏，更服八珍湯加牛膝，杜仲，木瓜，三十餘劑而痊。一婦人患此，燃輕粉藥於被中熏之，致遍身皮塌，膿水淋漓，不能起居。以滑石，黃檗，綠豆粉末等藥，鋪蓆上，令可臥，更服神功托裏散，月餘而痊。俱薛按

囊癰六十三立齋曰：囊癰屬肝腎二經，陰虛濕熱下注也。腫痛未作膿者，疏肝導濕。腫硬發熱者，清肝降火。已潰者，滋陰托裏。大抵此證屬陰道虧，濕熱不利所致，故滋陰除濕藥不可缺。常治腫痛小便秘澀者，用除濕為主，滋陰佐之。腫痛已退，便利已和者，除濕滋陰藥相兼用之。欲其成膿，用托裏為主，滋陰佐之。候膿成，即鍼之，仍用托裏滋陰。濕毒已盡者，專用托裏。

如膿清或多，或斂遲者，用大補之劑，及豆豉餅灸之。若潰後虛而不補，少壯者成漏，老弱者不治。膿清作渴脈大者，亦不治。

又法曰：若小便澀滯者，先用分利以泄其毒，繼補陰以令其自消。若濕熱退而仍腫痛，宜補陰托裏，以速其膿。膿腫而便秘者，熱毒壅閉也，先用托裏消毒散，後用鍼以泄之，膿去即解。若膿去而腫痛不減者，熱毒未解也，用清肝益營湯。口乾而小便數者，腎經虛熱也，六味丸。內熱晡熱者，肝經血虛也，四物加參，朮。體倦食少者，脾氣虛熱也，補中益氣湯。膿水清稀者，氣血俱虛也，十全大補湯。

此證雖大潰而睪丸懸露，治得其法，旬日間肉可漸生而愈。若專攻其瘡，陰道益虛，則腫者不能潰，潰者不能斂，少壯者多成痼疾，老弱者多致不起。

亦有患痔久漏而串及於囊者，當兼治其痔，切忌寒藥剋伐，虧損胃氣。

馬益卿曰：囊癰者，濕熱下注也。有作膿者，此濁氣下流，入滲道，因陰道或虧，水道不利而然，膿盡自安，不藥可也，惟在善於調攝耳。又有因腹腫漸流入囊，腫甚而囊自裂開，睪丸懸掛水出。以麩炭末敷之，外以紫蘇包裹，仰臥而養之。癰疽入囊者，予嘗治數人，悉以濕熱入肝經施治，而用補陰佐之，雖膿潰皮脫，睪丸懸掛，皆不死。

一男子患此，未作膿而腫痛，以加味龍膽瀉肝湯，二劑少愈，更以四物湯加木通，知母，黃檗而愈。一男子焮腫痛甚，小便澀，發熱脈數，以龍膽瀉肝湯倍用車前子，木通，茯苓，四劑勢去其半；仍以前湯止加黃檗，金銀花，四劑又減二三，便利如常，惟一處不消，此欲成膿也。

再用前湯加金銀花，白芷，皂角刺，六劑微腫痛，脈滑數，乃膿已成，令鍼之，腫痛悉退；投滋陰托裏藥，及紫蘇末敷之而愈。一膏梁之客陰囊腫脹，小便不利，此中焦積熱，乘虛下注。

先用龍膽瀉肝湯加黃檗，牛膝，四劑漸愈；後用補陰八珍湯加柴胡，山梔而愈。後不守禁忌，前證復作，仍用補陰八珍湯，補中益氣湯，六味丸而痊。又因勞倦發熱，自用四物，黃檗，知母之類，虛證悉具，瘡口大開。

余謂五臟氣血俱虛也，朝用補中益氣，夕用六君加當歸，各五十餘劑，瘡口始斂，又用六味丸調補全愈。儒者陳時用考試不利，一夕飲燒酒入房，其妻不納，翌日陰囊腫脹焮痛，遣人求治。與以清肝火，除濕熱之劑，城門夜閉，不及歸服。翌日報云：夜來陰囊悉腐，玉莖下面貼囊者亦腐，此肝火挾酒毒而濕熱熾盛也。仍以前清火除濕之劑，加參，耆，歸，朮，四劑腐肉盡脫，睪丸懸掛，用大補氣血，並塗當歸膏，囊莖全復而愈。

一男子醉而入房，陰囊腫脹大如斗，小腹脹悶，小水淋赤，發熱口乾，痰涎壅盛，此膀胱陰虛，酒毒所乘也。用六味丸料加車前，牛膝作飲，下滋腎丸，諸證頓退；再加五味，麥冬，二劑而愈；卻以補中益氣加麥冬，五味調理而瘳。若全用淡滲，復損真陰，決致不起。俱薛按

懸癰六十四立齋曰：懸癰謂瘡生於玉莖之後，穀道之前，屬足三陰虧損之證，輕則為漏，瀝盡氣血而亡，重則內潰而即殞。大抵此證原屬肝腎陰虛，故不足之人多患之，雖一於補，猶恐不治，況膿成而又剋伐，不死何俟？即寒涼之劑亦不可過用，恐傷胃氣。惟製甘草一藥，不損血氣，不動臟腑，其功甚捷，最宜用之，不可忽也。焮腫或發熱者，清肝解毒。腫痛者，解毒為主。

腫痛而小便赤澀者，肝經濕熱也，宜分利清肝。不作膿或不潰者，氣血虛也，宜補之。

又，治法曰：凡初起濕熱腫痛，或小便赤，宜先以製甘草一二劑，及隔蒜灸，更飲龍膽瀉肝湯。焮腫痛甚，宜仙方活命飲，以製甘草佐之。若發熱腫痛者，以小柴胡湯加車前，黃檗，芎，歸。若不成膿，或膿成不潰者，八珍湯補之。若膿已成者，急鍼之。已潰者，用八珍湯加製甘草，柴胡梢，酒炒黃檗，知母。小便澀而脈有力者，仍用龍膽瀉肝湯加製甘草。小便澀而脈無力者，清心蓮子飲加製甘草。膿清不斂者，用大補之劑，間以豆豉餅灸之。

久而不斂者，用附子餅灸之，並效。欲其生肌收斂，腎虛者，六味地黃丸；血虛者，四物加參，朮；氣虛者，四君加芎，歸；脾虛者，補中益氣湯；氣血俱虛者，八珍湯並十全大補湯。若用寒涼消毒則誤矣。

陳良甫曰：治穀道前後生癰，謂之懸癰，用粉草一兩，截斷，以澗水浸潤，炙令透內，細剉，用無灰酒煎服。有人患此已破，服兩劑，瘡即合。

一弱人莖根結核如大豆許，勞則腫痛，先以十全大補湯去桂加車前，麥冬，酒製黃檗，知母，少愈；更服製甘草，漸愈；仍以四物，車前之類而消。一男子患此，焮痛發熱，以龍膽瀉肝湯二劑，及製甘草四劑而潰，再用滋陰之劑而愈。若或膿未成，以？炒熱敷上，冷即易之，隔蒜灸之亦可。數日不消，或不潰，或潰而不斂，以十全大補湯加柴胡稍為主，間服製甘草，並效。若不保守，必成漏矣。

一儒者患懸癰，服坎離丸及四物，黃檗，知母之類不應，脈浮洪，按之微細。余以為足三陰之虛，用托裏散及補陰八珍湯，漸愈；又用六味丸，補中益氣湯調補化源，半載而痊。

大凡瘡瘍等證，若腎經火氣亢盛，致陰水不能生化，而患陰虛發熱者，宜用坎離丸，取其苦寒能化水中之火，令火氣衰而水自生。若陽氣衰弱，致陰水不能生化，而患陰虛發熱者，宜用六味丸，取其酸溫能生火中之水，使陽氣旺而自生。

況此證屬腎經精氣虧損者，十有八九；屬腎經陽氣亢盛者，十無一二。然江南之人患此者，多屬脾經陰血虧損，元氣下陷，須用補中益氣湯升補陽氣，使陽生而陰長。若嗜慾過多，虧損真陰者，宜用六味丸，補腎經元氣以生精血，仍用補中益氣湯，以培脾肺之生氣而滋腎水。

經云：陰虛者，脾虛也。但多誤認為腎經火證，用黃檗，知母之類，復傷脾肺，絕其化源，反致不起，惜哉。通府張敬之患前證，久不愈，日晡熱甚作渴，煩而喘，或用四物湯，黃檗，知母之類，病益甚，肢體倦，少食，大便不實，小便頻數。謂余曰：何也？余曰：此脾虛之證，前藥復傷而然。遂用補中益氣加茯苓，半夏，數劑飲食漸進，前證漸愈，更加麥冬，五味，調理乃痊。經曰：脾屬太陰，為陰土而主生血。

故東垣云：脾虛元氣下陷，發熱煩渴，肢體倦怠等證，用補中益氣湯，以升補陽氣而生陰血。若誤認為腎虛火盛，而用四物，黃檗，知母之類，反傷脾胃生氣，是虛其虛矣。況黃檗，知母乃瀉陽損陰之劑，若非膀胱陽火盛而不能生陰水，以致發熱者，不可用也。

脫疽六十五立齋曰：脫疽以疔患於足或足趾，重者潰脫，故名之。亦有患於手指者，名曰蛀節疔，重者腐去本節，輕者筋攣。此證因膏梁厚味，酒？炙？，積毒所致；或不慎房勞，腎水枯竭；或服丹石補藥，致有先渴而後患者，有先患而後渴者，皆腎水虧涸，不能制火也。此證形勢雖小，其惡甚大，不問腫潰，皆須隔蒜灸之，不痛者宜明灸之，庶得少殺其毒。

凡初發而色黑不潰者不治，毒延入腹者不治，色黑不痛者亦不治，色赤作痛自潰者可治。若失解其毒，以致肉死色黑者，急斬去之。

亦有因修手足口咬等傷而致者。若元氣虛弱，或犯房事，或外塗寒涼，內服剋伐，損傷脾胃，以致患處不潰，或黑延上足，亦多致死。重者須當用腳刀轉解周骨，輕拽去之，使筋隨骨出，而毒得泄，亦不痛。否則毒筋內斷，雖去而仍潰。且偏僻之處，氣血罕到，藥難導達。況攻毒之劑，必先傷脾胃，反損元氣，不若灸法為良，重者須解去為善。

故孫真人云：在肉則割，在指則截，使不如此，則必致夭歿而害尤甚矣。況患處已壞，雖解不痛，又何憚而不為乎？患者當知之。若女人患此，又多因札縳，血脈不通，遂成死肉。惟當壯其脾胃，行甚經絡，生其血氣則愈。又，治法曰：色赤作痛者，元氣虛而濕毒壅盛也，先用隔蒜灸，更用解毒藥，如活命飲，托裏散之屬，仍速用補劑，如十全大補湯，加減八味丸，則毒氣不致上侵，元氣不致虧損，庶可保生。作渴者，宜滋陰降火。色黑者不治。

崔氏方：治手足甲疽，或因修甲傷肉，或因損足成瘡，潰爛上腳。用綠礬置鐵板上煆沸，色赤如溶金色者為真，沸定取出研末，以鹽湯洗而搽之。

一男子足趾患之，焮痛色赤發熱，隔蒜灸之，更以人參敗毒散去桔梗加金銀花，白芷，大黃，二劑痛止，又用十宣散去桔梗，官桂加天花粉，金銀花，數劑而痊。一男子足指患之，色紫不痛，隔蒜灸五十餘壯，尚不知痛，又明灸百壯始痛，更投仙方活命飲四劑，乃以托裏藥潰脫而愈。一膏梁之人先作渴足熱，後足大指赤痛，六脈洪數而無力，左尺為甚。予謂此足三陰虛證，當滋化源為主。

彼因服除濕敗毒等劑，元氣益虛，色黯延足。余乃朝用補中益氣湯，夕用補陰八珍湯各三十餘劑，及桑枝灸，潰而膿清，作渴不止；遂朝以前湯送加減八味丸，夕用十全大補湯，三十餘劑而痊。是時同患此證，服敗毒之藥者，俱不救。一膏梁人年逾五十亦患此，色紫黑，腳焮痛，喜其飲食如故，動息自寧，為瘡瘍之善證，尚可治。

遂以連翹消毒散六劑，更以金銀花，甘草節，瓜蔞二十餘劑，患趾潰脫；再以當歸，川芎，連翹，生地，金銀花，白芷二十餘劑而愈。一芻蕘左足趾患一泡，麻木色赤，次日趾黑，五日其足黑冷，不知疼痛，脈沉細，此脾胃受毒所致。以飛龍奪命丹一服，翌日令割去足上死肉，割後骨始痛而可救，遂以十全大補湯治之而愈。

蓋死肉乃毒氣盛而拒絕營氣所致，況至陰之下，氣血難達。經曰：風淫末疾，即此是也。向若攻伐之，則元氣愈虛，邪氣愈盛，乘虛上侵，必致不救。俱薛按　　腳發六十六齊齋曰：腳發之證，屬足三陰精血虧損，或足三陽濕熱下注。若色赤腫痛而潰膿者，屬濕熱下注，為可治。若色微赤微腫而膿清者，屬精血虧損，為難治。

若黑黯不腫痛，不潰膿，煩熱作渴，小便淋漓者，陰敗末傳，惡證也，為不治。治法：濕熱下注者，先用隔蒜灸，活命飲以解壅毒，次服益氣湯，六味丸以補精氣。若色黯不痛者，著肉灸，桑枝灸以行壅滯，助陽氣，更用十全大補湯，八味丸以壯脾土，滋化源，多有復生者。若專治其瘡，復傷生氣，吾未見其生者。

閣老靳介菴腳趾縫作癢，出水腫焮，腳面敷止癢之藥不應，服除濕之藥益甚。余以為陰虛濕熱下注，用六味地黃丸，補中益氣湯而愈。大參李北溪左足赤腫作痛，此足三陽經濕熱下注，先用隔蒜灸與活命飲一劑，其痛頓止，灸患處出水，赤腫頓消；次用托裏消毒散四劑，灸患處出膿而愈。一儒者患此，腫硬色白，兩月餘矣。

此足三陰虧損，為外寒所侵也，用大防風湯及十全大補湯兼服而消。後場屋不利，飲食勞倦，前證復作，盜汗內熱，飲食不化，便滑肌瘦，此脾土虛寒，而命門火不能相生，用八味丸，益氣湯百餘劑，喜其年壯得愈。一男子腳心發熱，作渴引飲，或用四物，芩，連，知，檗之類，腹痛作嘔，煩熱大渴，此足三陰虧損，前藥復傷脾胃也。

先用六君加炮薑，數劑而脾胃醒，再用補中益氣加茯苓，半夏而脾胃健，乃以加減八味丸兼服，半載而愈。

一儒者腳心發熱作癢，以滾湯浸漬而出水，肌體骨立，作渴吐痰，此脾腎虛而水泛為痰也。服益氣湯，六味丸，年餘元氣復而諸證愈。俱薛按

足跟瘡六十七立齋曰：足跟乃督脈發源之所，腎經所過之地。若飲食失節，起居失宜，虧損足三陽經則成瘡矣。若漫腫寒熱，或體倦少食，屬脾虛下陷也，用補中益氣湯。

若晡熱作痛，頭目不清，屬脾虛陰火也，前湯並六味丸。若痰涎上升，或口舌生瘡，屬腎水乾涸也，前湯並加減八味丸。凡此皆當滋其化源，若治其外則誤矣。俗云兔嚙瘡者，蓋獵人被兔咬腳跟，或瘡久而不斂，必氣血瀝盡而死。若人腳跟患此，亦終難愈，因名兔嚙也。

一男子素不慎起居，內熱引飲，作渴體倦，兩足發熱，後足跟作痛。或用清熱除濕之劑，更加發腫，又服敗毒之藥，焮赤痛甚，復用清熱祛毒，潰裂番張，狀如赤榴，熱痛如錐，內熱晡熱。此以足三陰虧損，朝用十全大補湯，夕用加減八味丸，外敷當歸膏，兩月餘而愈。其服消毒等藥而歿者，不能枚舉。太尹陳汝鄰兩腿酸軟，或赤或白，足跟患腫，或痛，或癢後痛，而或如無皮，或如皴裂，日晡至夜，脹痛焮熱。用補中益氣湯加八味丸料，補其肝腎而愈。

一男子患足跟瘡腫痛，服消毒散，搽追蝕藥，虛證疊出，形體骨立，自分必死。余用十全大補湯兼山藥，山茱萸，兩月餘而愈。一婦人兩足發熱，兩跟作痛，日晡熱甚。余以為肝腎血虛，用加味逍遙散，六味地黃丸，五十餘劑而愈。楊錦衣腳跟生瘡如豆許，痛甚，狀似傷寒，以還少丹，內塞散治之。稍可。

次因納寵作痛，反服攻毒藥，致血氣愈弱，腿膝痿弱而死。蓋足跟乃二蹻發源之處，腎經所由之地，若瘡口不合，則蹻氣不能發生，腎氣由此而泄，故為終身之疾。況彼瘡先得於虛，復不知戒，雖大補氣血，猶恐不及，安可服暴悍攻毒之藥以戕賊之乎？

腎藏風瘡六十八立齋曰：腎藏風屬腎虛，風邪乘於？脛，以致皮膚如癬，或漸延上腿，久則延及遍身。外證則搔癢成瘡，膿水淋漓，眼目昏花；內證則口燥舌乾，腰腿倦怠，吐痰發熱，盜汗體疲。治法用六味丸為主，佐以四生散。若脾胃虛弱者，用補中益氣湯為主，佐以六味丸，四生散為善。

欽天薛循齋年六十有一，兩？患之，膿水淋漓，發熱吐痰四年矣。此腎臟風證也，與六味丸，四生散而瘥。年餘復作，延及遍身，日晡益甚，痰渴盜汗，唇舌生瘡，兩目昏赤，皆腎經虛火而水泛為痰也，用加減八味丸而愈。三年後，小便淋瀝，莖中澀痛，此思色精不出而內敗也，用前丸及補中益氣湯麥門，五味而愈。薛按

凡腎囊濕癢，抓破成瘡，俗名腎上風也。外治之法，但以黃丹，枯礬，生牡蠣共為末，搽擦即愈，或以蛇床子同白礬煎湯洗之亦可。？

瘡六十九立齋曰：？瘡生於兩？，初起赤腫，久而腐潰，或津淫搔癢，破而膿水淋漓。蓋因飲食起居，虧損肝腎，或因陰火下流，外邪相搏而致。外？屬足三陽濕熱可治，內？屬足三陰虛熱難治。若初起惡寒壯熱，焮腫作痛者，屬濕熱，用檳蘇散。若漫腫作痛，或不腫不痛者，屬陰虛，用補陰八珍湯。若膿水淋漓，體倦食少，內熱口乾者，屬脾虛，用補中益氣湯加茯苓，酒炒白芍藥。

若午後熱，或作痛，頭目不清者，屬陰火，前湯加酒炒黑黃檗及六味地黃丸。

若午後發熱，至子時方止，是血虛，前湯加芎，歸，熟地。若鬱結傷脾而甚者，用歸脾湯加柴胡，山梔。若怒動肝火而甚者，用補中益氣湯加川芎，山梔，黃芩。若內熱口乾，肢體倦怠，或痰涎上升，或口舌生瘡，屬脾腎虛熱，用六味地黃丸，補中益氣湯。若患處黑黯，肢體畏寒，飲食少思，屬脾腎虛敗，用八味地黃丸。若誤用攻伐，復損胃氣，絕其化源，治亦難矣。

鴻臚翟少溪兩？生瘡，漸至遍身發熱，吐痰，口燥咽乾，盜汗心煩，溺赤足熱，日晡益甚，形體日瘦。此腎經虛火也，用六味丸，不一月諸證悉退，三月元氣平復。陳湖陸懋誠素因陰虛，過飲入房，發熱腿痛似？瘡，用發表之劑，兩腿腫黯，熱氣如霧，欲發痙，脈皆洪數，兩尺尤大。

余曰：屬足三陰虛，酒濕所乘，元氣損而邪益甚耳。用十全大補加山藥，山茱萸，附子一劑，脈證頓退，卻去附子，又二劑全愈。薛按　　天泡瘡七十天泡瘡形如水泡，皮薄而澤，或生頭面，或生遍身，乃太陰陽明風熱所致，故見於皮毛肌肉之間，宜清血涼血，熱解則愈。如兼表邪而發熱脈數者，宜荊防敗毒散。如火盛者，或加芩，連，連翹，金銀花，玄參之屬。如焮腫疼痛，脈數便結者，此表裏俱實也，宜防風通聖散雙解之。如外多毒水，以金黃散敷之，無有不愈。

赤白游風七十一立齋曰：赤白游風屬脾肺氣虛，腠理不密，風熱相搏；或寒閉腠理，內熱怫鬱；或因虛火內動，外邪所乘；或肝火血熱，風熱所致。治法：若風熱，用小柴胡湯加防風，連翹。血熱，用四物湯加柴胡，山梔，丹皮。風熱相搏，用荊防敗毒散。內熱外寒，用加味羌活湯。胃氣虛弱，用補中益氣湯加羌活，防風及消風散。血虛，用加味逍遙散。陰虛，逍遙散，六味丸。

肝腎虛熱，用六味丸則火自息，風自止。若用祛風辛熱之劑，則肝血愈燥，風火愈熾，元氣愈虛，腠理不閉，風客內淫，腎氣受傷，相火翕合，血隨火耗，反為難治矣。

一男子秋間發疙瘩，此元氣虛而外邪所侵也。先用九味羌活湯二劑，又用補中益氣加羌，防而愈。後不慎起居，盜汗晡熱，口乾唾痰，體倦懶言，用補中益氣湯，加減八味丸而愈。一婦人身如丹毒，搔破膿水淋漓，熱渴頭暈，日晡益甚，用加味逍遙散而愈。一女子赤暈如霞，作癢發熱，用加味小柴胡湯加生地，連翹，丹皮而愈。俱薛按

翻花瘡七十二立齋曰：翻花瘡者，由瘡瘍潰後，肝火血燥生風所致。或瘡口？肉突出如菌，大小不同；或出如蛇頭，長短不一。治法當滋肝補氣，外塗藜蘆膏，？肉自入。須候元氣漸復，膿毒將盡，塗之有效，不然雖入而復潰。若誤用刀鍼，蝕藥，灸火，其勢益甚，或出血不止，必致寒熱嘔吐等證，須大補脾胃為善。

判官張承恩內股患癰將愈，翻出一肉如菌。余曰：此屬肝經風熱血燥，當清肝熱，養肝血。彼為不然，乃內用降火，外用追蝕，蝕而復翻，翻而復蝕，其肉益大，元氣益虛，始信余言。遂內用梔子清散，外用藜蘆膏而痊。一上舍素膏梁善怒，耳下結一核，從潰而瘡口翻張如菌，焮連頭痛，或胸？作脹，或內熱寒熱，或用清熱消毒之藥，年餘未瘥。

余用補中益氣湯，六味地黃丸而尋愈。一男子背瘡斂如豆許，翻出肉寸餘，用消蝕割繫法，屢去屢大。此肝經血虛風熱，余用加味逍遙散三十餘劑，塗藜蘆膏而消，又用八珍湯倍用參，耆，歸，朮而斂。一婦人素善怒，臂患癰，瘡口出肉長二寸許，此肝腎鬱怒，氣血虛而風內動也，用加味逍遙散，塗藜蘆膏而愈。後因怒，患處脹悶，遍身汗出如雨，此肝經風熱，風能散氣故耳，仍用前散，並八珍湯而愈。俱薛按

痔漏七十三附臟毒下血按丹溪云：漏瘡須先服補藥以生氣血，即參，耆，歸，朮，芎大劑為主。外以炮附子為末，唾津和為餅，如三錢厚，安瘡上，以艾炷灸之，漏大艾炷亦大，漏小艾炷亦小，但灸令微熱，不可令痛，乾則易之，如困則止，來日如前再灸，直至肉平為效。亦有用附片灸之，以補氣血藥作膏貼之。　　立齋曰：痔屬肝脾腎三經，凡陰精虧損者難治，多成漏證。

若肺與大腸二經風熱濕熱者，熱退自愈，若不守禁忌者亦成漏證。此因醉飽入房，筋脈橫解，精氣脫泄，熱毒乘虛流注；或淫極強固其精，以致木乘火勢而侮金；或炙？厚味過多，或勞傷元氣，陰虛火熾，皆成斯疾。若破而不愈，即成漏矣。有串臀者，有串陰者，有串腸者，有穢從瘡口而出者，形雖不同，治頗相似。其腸頭腫成塊者，濕熱也。

作痛者，風熱也。大便燥結者，火也。潰而為膿者，熱勝血也。當各推其所因而治之。治法曰：初起焮痛便秘，小便不利者，宜清熱涼血，潤燥疏風。若氣血虛而為寒涼傷損者，宜調養脾胃，滋補陰精。大便秘澀或作痛者，潤燥除濕。肛門墜痛者，瀉火導濕。下墜腫痛而癢者，祛風勝濕。小便澀滯腫痛者，清肝導濕。其成漏者，養元氣，補陰精為主。

大凡痔漏下血，服涼血藥不應者，必因中氣虛不能攝血，非補中升陽之藥不能愈，切忌寒涼之劑。亦有傷濕熱之食，成腸癖而下膿血者，宜苦寒之劑內疏之。脈弦絕澀者難治，滑大柔和者易治。經云：因而飽食，筋脈橫解，腸澼為痔，其屬肝脾腎也明矣。若有患痔而兼疝，患疝而兼下疳，皆屬肝腎不足之變證，但用地黃丸，益氣湯以滋化源為善，若專服寒涼治火者，無不致禍。

一男子患痔成漏，每登廁則痛，以秦艽防風湯加條芩，枳殼四劑而愈，以四物加升麻，芩，連，荊，防，不復作。一男子患痔漏，每登廁則肛門下脫作痛，良久方收，以秦艽防風湯數劑少愈，乃去大黃加黃耆，川芎，芍藥而痛止，更以補中益氣湯二十餘劑，後再不脫。一儒者膿血淋漓，口乾作渴，晡熱便血，自汗盜汗。余謂此肝腎陰虛也，不信，仍服四物，芩，連，知，檗之類，食少瀉嘔。余先用補中益氣湯加茯苓，半夏，炮薑，脾胃漸醒，後用六味丸朝夕服，兩月餘，諸證悉愈。

一男子患此，服寒涼之劑，侵晨去後不實，食少體倦，口乾作渴，小腹重墜。余用補中益氣湯而下墜頓止，用四神丸而食進便實，用地黃丸而瘡尋愈。俱薛按一男子臟毒下血，服涼藥敗毒藥不惟不能止，且飲食日減，肢體愈倦，脈數而澀。先以補中益氣湯數劑少止，更以六君子湯加升麻，炮薑四劑而止，乃去炮薑加芎，歸，月餘，脾胃亦愈。嘗治積熱成風下血者，先以敗毒散散之；胃寒氣弱者，用四君子湯或參苓白朮散補之，並效。

一男子臟毒下血，脾氣素弱，用六君子湯加芎，歸，枳殼，地榆，槐花治之而愈。後因謀事血復下，諸藥不應，余意思慮傷脾所致，遂投以歸脾湯四劑而痊。大抵此證所致之由不一，當究其因而治之。丹溪云：芎歸湯一劑，乃調血之上品，熱加赤茯苓，槐花；冷加白茯苓，以枳殼散，小烏沉湯和之，胃氣一回，血自循經絡矣。凡腸風者，邪氣外入，隨感隨見。

臟毒者，蘊積毒久而始見。又云：人惟坐臥風濕，醉飽房勞，生冷停寒，酒？積熱，以致營血失道，滲入大腸，此腸風臟毒之所由作也。挾熱下血者，清而色鮮；挾冷下血者，濁而色黯。清則為腸風，濁則為臟毒。先便而後血者其來遠，先血而後便者其來近。治法大要：先當解散脾胃風邪，熱則敗毒散，冷則不換金正氣散加川芎，當歸，後隨其冷熱治之。

一婦人素患痔漏，每因熱則下血數滴，以四物湯加黃連治之即愈。後為大勞，瘡發腫痛，經水不止，脈洪大無力，此勞傷血氣，火動而然也，用八珍湯加芩，連，蒲黃，二劑而止；後去蒲黃，芩，連加地骨皮，數劑而安。丹溪曰：婦人崩中者，由臟腑傷損，衝任二脈血氣俱虛故也。若勞動過極，臟腑俱傷，以致衝任氣虛，不能約制經血，故忽然而下，謂之崩中暴下。

治宜大補氣血之藥舉養脾胃，微加鎮墜心火之劑以治其心，補陰瀉陽，經自止矣。俱薛按

論外通用方枯痔水澄膏外二百三十。如神千金方外二三一。三品錠子外二二四。熊膽膏外二二七。蝸牛膏外二二八。羊膽膏外二二五。水銀棗子膏外二二六

一方：凡痔瘡初起，痛癢不止，以舊布鞋底烘熱，頻頻熨之，冷則再烘再熨，其痛癢則止。

灸法：命門灸七壯，治五種痔漏。長強灸隨年壯，治五痔，便血最效。

一法：治痔疾大如胡瓜，貫於腸豆，發則疼痛僵仆。先以荊芥湯洗之，以艾灸其上三五壯，若覺一道熱氣貫入腸中，必大瀉鮮血穢血，一時許覺痛甚，後其疾乃愈。

跌打損傷七十四凡跌打損傷，或從高墜下，惡血流於內，不分何經之傷，皆肝之所主，蓋肝主血也。故凡敗血凝滯，從其所屬而必歸於肝，多在？肋小腹者，皆肝經之道也。若其壅腫痛甚，或發熱自汗，皆當酌其虛實，而以調血行經之藥治之。

脈法：如《內經》曰：肝脈搏堅而長，色不青，當病墮若搏，因血在？下，令人嘔逆。《金匱》云：寸口脈浮微而澀，然當亡血，若汗出，設不汗出者，當身有瘡，被刀斧所傷，亡血故也。《脈經》云：金瘡出血太多，其脈虛細沉小者生，浮數實大者死。砍刺出血不止，其脈來大者七日死，滑細者生。

從高顛仆，內有瘀血，腹脹，脈堅強者生，小弱者死。破傷有瘀血在內者，脈堅強實則生，虛小弱則死。若血亡過多者，脈細小則生，浮大數實則死。皆為脈病不相應故也。　　治法：凡胸滿？脹者，宜行血。

老弱者，宜行血活血。腹痛者，宜下血。瘀肉不潰，或潰而不斂，宜大補氣血。若打撲墜墮稍輕，別無瘀血等證，而疼痛不止者，惟和氣血，調經脈，其痛自止，更以養氣血，健脾胃，則無有不效。亦有痛傷胃氣，作嘔或不飲食者，以四君子湯加當歸，砂仁之類調之。若有瘀血，不先消散而加補劑，則成實實之禍；設無瘀血而妄行攻利，則致虛虛之禍。

故凡治此證，須察所患輕重，有無瘀血，及元氣虛實，不可概行攻下，致成敗證。蓋打撲墜墮，皮肉不破，肚腹作痛者，必有瘀血在內，宜以復元活血湯攻之；老弱者，四物湯加紅花，桃仁，穿山甲，補而行之。若血去多而煩躁，此血虛也，名曰亡血，宜補其血。如不應，當以獨參湯補之。一，凡損傷不問老弱及有無瘀血停積，俱宜服童便，以酒佐之，推陳致新，其功甚大。

若？脹，或作痛，或發熱煩躁，口乾喜冷，惟飲熱童便一甌，勝服他藥。他藥雖亦可取效，但有無瘀血，恐不能盡識，反致誤人，惟童便不動臟腑，不傷氣血，萬無一失。嘗詢之諸營，操軍常有墜馬傷者，何以愈之？俱對曰：惟服熱童便即愈，此其屢試之驗亦明矣。然惟胃虛作嘔，及中寒泄瀉者不可服。大凡腫痛或傷損者，以？搗爛，炒熱罨之；或用生薑，？白同搗爛，和？炒熱罨之尤妙；或用生薑，陳酒糟同搗爛，炒熱罨之亦可。

外治損傷諸方，如傳正骨丹，沒藥降聖丹，當歸導滯散，黑丸子，本事接骨方，十味沒藥丸，洗損傷等十餘方，俱有妙用，所當詳察。

立齋曰：予於壬申年被重車碾傷，悶瞀良久復蘇，胸滿如築，氣息不通，隨飲熱童便一碗，胸寬氣利，惟小腹作痛。吾鄉銀臺徐東濠先生與復元活血湯一劑，便血數升，腫痛悉退，更服養血氣藥而痊。戊辰年公事居庸，見覆車被傷者，七八人仆地呻吟，一人未蘇，予俱令以熱童便灌之，皆得無事。

杖瘡七十五杖瘡一證，凡其甚者，必以瘀血為患。血瘀在外者，淺則砭之，深則刺之，內潰者開之，腐肉者取之；血瘀在內者，宜以活血流氣之藥和之，甚者利之行之，此治血凝之法也。然其受刑之時，號叫則傷氣，忍痛則傷血，悲憤則傷志，血氣情志俱傷，虛所必致，若不培補，則羸困日甚矣。況脾主肌肉，脾氣受傷，則飲食必減，血脈損壞，則肌肉俱病。

故凡既傷之後，但察其虛多滯少者，則宜以參，耆，歸，朮，熟地，甘草之屬，專理脾氣以托氣血，脾健則元氣日復，肌肉自生，可保無虞矣。其有傷筋骨而作痛者，宜沒藥降聖丹治之。若牙關緊急，或腰背反張者，以玉真散治之，並效。總之，此證宜先察其有瘀無瘀，及形氣虛實，酌而治之。凡諸變證，治法有未盡者，宜與前跌打損傷條互參通用。外杖瘡四方，見外科方中。

文刑部用晦，伏闕諫南巡，受杖，瘀血已散，壞肉不潰，用托裏之藥，稍潰而膿清，此氣血虛也，非大劑參，耆不能補。文君亦善醫，以為恐腹滿，予強之而飲食稍思，遂加大補劑，飲食日進，肉潰膿稠而愈。又治江翰林諸公與文同事者九人，皆先散其瘀血，漸用排膿托裏之藥，俱愈。夏鳳，北京人，因杖瘡臀膝通潰，膿瘀未出，時發昏憒，此膿毒內作而然也。

急與開之，昏憒愈甚，此虛也。以八珍湯一服少可，數服死肉自腐，頓取之，令用豬蹄湯洗淨，以神效當歸膏塗貼，再以十全大補湯，兩月而愈。若更投破血之劑則危矣。薛按

破傷風七十六《病機》云：破傷風者，有因卒暴傷損，風寒襲之，傳播經絡，致使寒熱更作，身體反張，口噤不開，甚者邪氣入臟。有因諸瘡不瘥，營衛俱虛，肌肉不生，瘡眼不合，邪亦能外入於瘡，為破傷風之候。有諸瘡不瘥，舉世皆言著灸為上，是為熱瘡。而不知火熱客毒，逐經為變，不可勝數，微則發熱，甚則生風而搐，或角弓反張，口噤目斜。亦有破傷不灸而病此者，因瘡著白痂，瘡口閉塞，氣難通泄，故陽熱易為鬱結，熱甚則生風也。

徐用誠曰：此論所因有四：二者因瘡口入風，似屬外因；一者因灸生熱，似屬不內不外因；一者因瘡口閉塞，內熱生風，似屬內因也。又云：破傷風證，古方藥論甚少，豈非以此疾與中風同論，故不另立條目也。惟河間論與傷寒表裏中三法同治，其言病因，有因外傷於風者，有因灸者，有因內熱所作者，然與中風相似也，但中風之人尚可淹延歲月，而破傷風者，犯之多至不救。蓋中風有在經在腑在臟之異，獨入臟者最難治。

破傷風或始而過多，或瘡早閉合，瘀血停滯，俱是陰虛受病，乃五臟之所主，故此風所傷，始雖在表，即隨必傳入臟，故多死也。此病或因瘡口坦露，或因瘡口閉密，皆能為之。若病已十分安全而忽有此，大抵皆由內氣虛而有鬱熱者乃得之。若內氣壯實而無鬱熱者，雖害而無所害也。

立齋曰：大法破傷中風，風熱燥甚，怫鬱在表，而裏氣尚平者，必善伸數欠，筋脈拘急，時或惡寒，或筋惕而播，脈浮數而弦，皆表證也，宜以辛熱治風之藥，開散結滯，是與傷寒表熱怫鬱而以升麻湯辛熱發散者同也。然凡用辛熱開風熱結滯者，宜以寒藥佐之，則免其藥雖中病，而風熱轉甚也，如治傷寒發熱用麻黃，桂枝而加黃芩，知母，石膏之類也。若近世以甘草，滑石，？，豉寒藥發散甚妙。

若表病不已，漸傷入裏，裏又未太甚，而脈在肌肉者，宜以退風熱開結滯之寒藥調之，或微加治風辛熱亦得，猶傷寒在半表半裏，而以小柴胡和解之意也。若裏熱已甚而舌強口噤，項背反張，驚搐惕搦，涎唾稠粘，胸腹滿塞，或便溺閉結，或時汗出，脈洪數而弦。然出汗者，由風熱甚於裏而表邪已罷，腠理疏泄，心火內盛，故汗出也。法宜除風散結，以寒藥下之，後用退風熱開鬱滯之寒藥調之，熱退結散，則風自愈矣。凡治此者，亦宜用按摩導引之法，及以藥斡開牙關，勿令口噤，使粥藥得下也。

一婦人臀癰將愈，患破傷風，發熱搐搦，脈浮數。予以當歸地黃湯治之，彼不信，乃服發散敗毒藥，果甚，始信而服之，數劑而痊。一男子背瘡未痊，斂以膏藥，剪孔貼之，患破傷風證而歿。此先天於內補，外邪襲其虛耳。余見此證貼膏藥，剪孔欲其通氣，而反患破傷風，搽斂藥生肌，欲其收口而反助餘毒，以致歿者多矣，可不慎哉。薛按

破傷風通用方豨薟酒外二五六。防風湯外二五七。蜈蚣散外二六四。羌活湯外二五九。玉真散外二六二。養血當歸地黃湯外二六三。大芎黃湯外二六一。白朮防風湯外二五八。敷藥外二五五。

類破傷風七十七立齋曰：大凡癰疽潰後，筋糜肉爛，膿血大泄，陽隨陰散，或筋脈拘急，惡寒惕搦，甚者舌強口噤，項背反張，痰涎壅盛，便閉汗出，不時發熱，此氣血俱虛而變見若此。雖與破傷風相類，而主治之法，但當大補血氣。若果有風證，亦須以大補氣血為主，而兼以治風之藥。設若不審是非而妄藥之，則誤矣。

司徒邊華泉，肩患癰而發熱，目直或？，殊類中風，此脾胃虛而變證也。用六君子湯加當歸，炮薑，及聖愈湯各四劑而安。又勞心不寐，用歸脾湯而愈。薛按

斑疹丹毒七十八斑疹一證，雖已有正門詳載，然彼以小兒麻醋為言，其有非麻醋而無論大人小兒忽患斑疹小瘡者，此雖與彼相類，而實有小異也，是亦不可不辨而治之，蓋多由風熱外感之證耳。治此之法，脈浮而身熱有表證者，惟散風邪為主。脈浮而數者，祛風兼清熱。脈沉滑而無表證者，清火為主。

脈浮沉俱滑數而表裏兼見者，宜表裏雙解之。然惟小兒多有此證，須察其表裏虛實，酌而治之可也。總之，小兒脆弱，宜安裏之藥多，攻發之藥少，秘則微泄之，結則微導之，但令邪氣不壅而散之易，則證輕而兒自安矣。大抵身溫煖者順，身涼者逆。

王海藏曰：前人云首尾不可下者，何也？曰：首不可不下者，為斑未見於表，下則邪氣不得伸越，此脈證有表而無裏，故禁首不可下也。尾不可下者，為斑毒已顯於外，內無根蒂，大便不秘，本無一切裏證，下之則斑氣陷逆，故禁尾不可下也。

潔古曰：斑疹之病。其為證各異。發焮腫於外者，屬少陽三焦相火也，謂之斑。小紅靨行皮膚之中不出者，屬少陰君火也，謂之疹。凡見斑證，若自吐瀉者多吉，慎勿亂治，謂邪氣上下俱出也。若斑疹並出者，其邪必甚，小兒難勝，是以多生別證也，然首尾皆不可下。

立齋曰：凡小兒丹毒，遍身俱赤，不從砭治，以致毒氣入腹則不救。蓋此證乃惡毒熱血蘊蓄於命門，遇相火而合起也。如霞片者，須砭去惡血為善。如腫起赤色，游走不定者，宜先以生麻油塗患處，砭之以泄其毒。凡從四肢起入腹者不治。雖云丹有數種，治有數法，無如砭之為善。常見患稍重者，不用砭法俱不救。

一婦人患斑作癢，脈浮，以消風散四劑而愈。一婦人患斑作癢，脈浮數，以人參敗毒散二劑少愈，更以消風散四劑而安。一男子患斑，色赤紫焮痛，發熱喜冷，脈沉實，以防風通聖散一劑頓退，又以荊防敗毒散加芩，連四劑愈。一老人患疹，色微赤，作癢發熱，以人參敗毒散二劑少愈，以補中益氣湯加黃芩，山梔而愈。一小兒患疹，發熱作痛，煩渴，欲以清涼飲下之。

診其脈不實，舉指不數，此邪在經絡也，不可下。遂以解毒防風湯，二劑而愈。此證小兒多患之，須詳審在表在裏，及邪及微甚而治之。一兒作癢發熱，以犀角散一劑，作吐瀉，此邪氣上下俱出也，毒必自解；少頃，吐瀉俱止，其疹果消。吐瀉後，脈見七至，此小兒和平之脈也，邪已盡矣，不須治，果愈。俱薛按

一男子患丹毒，焮痛便秘，脈數而實，服防風通聖散不應，令砭患處，去惡血，仍用前藥而愈。一小兒腿患丹如霞，游走不定，先以麻油塗患處，砭出惡血，毒即漸散，更以神功托裏散一劑而安。一小兒患丹毒，外勢雖輕，內則大便不利。此患在臟也，服大連翹飲，敷神功散而瘥。小兒遍身皆赤，砭之，投解毒藥而愈。嘗治小兒丹毒，便秘或煩躁者，服五福化毒丹亦效。俱薛按

白虎丹方治，在外科方二九二。

瘤贅七十九立齋曰：《內經》云：肝主筋而藏血，心裹血而主脈，脾統血而主肉，肺司腠理而主氣，腎統骨而主水。若怒動肝火，血涸而筋攣者，自筋腫起，按之如箸，久而或有赤縷，名曰箸瘤。若勞役火動，陰血沸騰，外邪所搏而為腫者，自肌肉腫起，久而有赤縷，或皮俱赤者，名曰血瘤。若鬱結傷脾，肌肉消薄，外邪所搏而為腫者，自肌肉腫起，按之實軟，名曰肉瘤。若勞傷肺氣，腠理不密。

外邪所搏而壅腫者，自皮膚腫起，按之浮軟，名曰氣瘤。若勞傷腎水，不能榮骨而為腫者，自骨腫起，按之堅硬，名曰骨瘤。

夫瘤者留也，隨氣凝滯，皆因臟腑受傷，氣血乖違，當求其屬而治其本。大凡屬肝膽二經結核，宜八珍加山梔，膽草以養氣血，清肝火；六味丸以養肺金，生腎水。若屬肝火血燥，須生血涼血，用四物，二地，丹皮，酒炒黑膽草，山梔。若中氣虛者，補中益氣湯兼服之。若治失其法，脾胃虧損，營氣虛弱，不能濡於患處；或寒氣凝於瘡口，營氣不能滋養於患處，以致久不生肌而漏者，悉宜調補脾氣，則氣血壯而肌肉自生矣。若不慎飲食起居，及七情六淫，或用寒涼蝕藥，蛛絲纏，芫花線等法以治其外，則誤矣。

按瘤贅一證，如前薛論已盡其略，然此五瘤之外，又惟粉瘤為最多。蓋此以腠理津沫，偶有所滯，聚而不散，則漸以成瘤，是亦粉刺之屬，但有淺深耳。深者在皮裏，則漸大成瘤也。余嘗聞之先輩曰：瘤贅既大，最畏其破，非成膿者，必不可開，開則牽連諸經，漏竭血氣，最難收拾，無一可活。及詳考薛按所載數人，凡其潰破者皆至不治，誠信然也，不可不知。

茲紀予於三旬之外，忽於臀下肛門前骨際皮裏生一小粒，初如綠豆許，不以為意，及半年而如黃豆矣，又一年而如皂子，復如栗矣。此時乘馬坐椅，皆有所礙，而漸至痛矣。然料此非敷藥可散，又非煎藥可及，使其日漸長大，則如升如斗，懸掛腰股間，行動不便，豈不竟成廢物乎？抱憂殊甚，謀之識者，皆言不可割刺，恐為禍不小。

予熟籌數月，莫敢妄動。然竊計此時乘小不取，則日後愈大愈難矣，將奈之何？嘗見人臀股間受箭傷者，未必即死，此之利害，不過如是，遂決意去之。一日飲酒微醺，乘醉以柳葉鍼刺之，所出者皆如豆腐白皮之屬，蓋即粉瘤也。刺後頓消，予甚快然。及兩日後，則腫如熱癰，予以會通膏貼三日，膿潰而愈，予又快然。不兩日，又腫起，更熱更大，予則大懼大悔，謂瘤贅誠不可刺也。

然而無奈，復以會通膏貼之，又三日而大潰，則潰出一囊如魚胞者，然後收口全愈。今愈後數十年，此間仍有一小竅，誠險證也。向非予之勇決，則此後不知作何狀，使開之再遲，則真有不可收拾矣。是以病不早治，則不知所終，此亦可為治病者之鑒。新按

刺灸法：向一人於眼皮下弦生一小瘤，初如米粒，漸大如豆，其人疑畏，求治於外科。彼用攢鍼三四枚，翻轉眼皮，刺其內膜，少少出血，如此二三次，其瘤日縮，竟得盡消。又一人於手臂上生一瘤，漸大如龍眼，其人用小艾於瘤上灸七壯，竟爾漸消不長，亦善法也。或用隔蒜灸之，亦無不可。

凡於不便處有生此物者，當以此二法酌宜用之。大都筋病宜灸，血病宜刺。或有以蘿蔔子，南星，樸硝之類敷而治者，亦可暫消。若欲拔根，無如前法。

蛛絲纏法可治瘤贅未甚大者，其法最妙。予嘗見一人於腹上生一瘤，其大如胡桃，一治者取蛛絲撚成粗線，纏扎其根。數日其絲漸緊，瘤根漸細，屢易屢細，不十日竟爾脫落，誠奇法也。可見諸線日鬆，惟蛛絲日緊，物理之妙，有當格致者如此。然亦纏治宜早，若形勢既大，恐不宜也。

薛氏按曰：一男子左腿外側近臀腫一塊，上有赤縷三年矣，飲食起居如常，觸破湧出膿血，發熱惡寒，此膽經受證，故發於腿外側。診其脈，左尺洪數，左關弦洪，此腎水不能生肝木，用補中益氣湯，六味地黃丸而痊。一男子小腹患之，膿水淋漓，此足三陰之證。用補中益氣加麥門，五味以培脾土，用六味地黃丸以生腎水，更用蘆薈丸以清肝火而斂。一老儒眉間患之三年，其狀如紫桃，下墜蓋目，按之如水囊，此肝脾之證，膿瘀內潰而然耳。遂刺出血膿，目即開，以炒黑膽草，山梔，芎，歸，芍藥，柴胡，白朮，茯苓等藥而愈。

疣八十立齋曰：疣屬肝膽經風熱血燥，或怒動肝火，或肝客淫氣所致。蓋肝熱水涸，腎氣不榮，故精亡而筋攣也，宜以地黃丸滋腎水以生肝血為善。若用蛛絲纏，螳螂蝕，著艾灸，必致多誤。大抵此證與血燥結核相同，故外用腐蝕等法，內服燥血消毒，則精血愈虛，肝筋受傷，瘡口翻突開張，卒成敗證。

府庠朱宏仁，年二十，右手背近中指患五疣，中一大者如黃豆，餘皆如聚黍，拔之如絲長三四寸許。此血燥筋縮也，用清肝益榮湯，五十餘劑而愈。府庠沈嫗文，幼嚙指甲，及長不能自禁。余曰：此肝火血燥也。

又頸側常生小疣子，屢散屢發。又臂生一塊如綠豆大，若觸碎則如斷束縷，扯之則長，縱之則縮，後兩鬢發白點，求治。余曰：子素肝病，此部亦屬肝膽經也。夫爪為筋之餘，膽行人身之側，正與嚙爪，生？等相應，須滋補腎水以生肝膽，則諸病自愈矣。乃與六味地黃丸服之，二年白點自退，疣亦不生。一男子小腹中一塊，不時攻痛，或用行氣化痰等藥，不應，猶以為血鱉，服行氣逐血之劑。

後手背結一？子，漸長寸許，形如鱉狀，肢體間如豆大者甚多。

彼疑鱉生子，今發於外，亦用行血，虛證悉至，左尺洪數，關脈洪數而弦。余以為腎水不能生肝木，以致肝火血燥而筋攣，用六味地黃丸生腎水，滋肝血，三月餘諸證悉愈。一婦人左手背並次指患五六枚如熟椹，內熱晡熱，月經素不及期。

余曰：此因肝脾血虛而有熱也，當調補二經，使陰血生而諸證自愈。不信，乃用艾灸，手即腫脹發熱，手指皆攣，兩？項及胸乳間皆患疣，經行無期。余用加味逍遙散少加炒黑黃連，數劑漸愈，乃去黃連，更佐以歸脾湯，各患漸愈，又百餘劑，經行如期，再用地黃丸三料而痊。俱薛按論列方外科下四物湯補八。一陰煎新補八。八正散寒百十五。五苓散和一八二。三氣飲新熱十七。

四七湯和九七。六味丸補百二十。二神丸熱百五十。理中湯熱一。生脈散補五六。

還少丹補一三五。芎歸湯痘十五。內塞散外二三。聖愈湯補九十。玉露散婦八九。

排膿散外一六二。寧肺散補六二。桔梗湯外一五一。八珍湯補十九。

四順散外一五四。五積散散二九。四生散外一八七。十宣散痘十四。

五寶丹外二百五。四神丸熱一五一。八味丸補一二一。歸脾湯補三二。

大營煎新補十四。右歸丸新補五。坎離丸寒一六五。保陰煎新寒一。

托裏黃耆湯外八。托裏散外三五。寧肺散固六。連翹湯外五十。犀角散痘六三。

射干湯外一六八。漏蘆湯外九五。檳蘇散外一八八。涼膈散攻十九。通關散因九八。

通氣散外八十。必效散外一七二。承氣湯攻一。會膿散外二百七。槐花蕊新因四十。

萆薢湯外二百一。苦參丸外八七。導水丸攻七一。當歸丸外百。茯苓膏外二百四。

六君子湯補五。小柴胡湯散十九。大防風湯補九八。大秦艽湯和二四五。

牡丹皮湯外一六七。消風散散四七。化毒丹外七六。搜風湯未入。回生丹外七九。

奪命丹外七七。大黃湯外一六七。枳殼散寒百一。清涼飲外九十。桃仁湯外九四。

牡蠣散外二百八。槐花酒外百四。滋腎丸寒一六三。蠟礬丸外七四。

黑丸子外二三七。四君子湯補一。仙遺糧湯外一九八。小青龍湯散八。

小烏沉湯和二一八。大蘆薈丸小百十五。牡丹皮散外一六五。瓜子仁湯外一六四。

紫菀茸湯外一五六。五加皮飲外二百。金銀花散外四。人參敗毒散散三六。

補中益氣湯補三十。荊防敗毒散痘三一。內補黃耆湯外九。參朮補脾湯外二九。

人參平肺散寒三七。九味異功煎新因二二。當歸補血湯補四四。加味地黃丸外三九。

加味逍遙散補九三。加減八味丸外三八。托裏當歸湯外十。內托羌活湯外二二。

加味羌活湯外四三。清肝益營湯外八三。當歸拈痛湯寒百三十。薏苡仁湯外一六四。

梔子仁湯寒十九。製甘草湯外六八。仙方活命飲外一。神功托裏散外四。

十全大補湯補二十。參耆補肺湯外三十。參苓白朮散補五四。人參養營湯補二一。

參耆內托散痘七。加味歸脾湯補三三。加味四物湯補九。當歸川芎湯外四十。

附子八物湯外三六。益氣養營湯外三一。托裏消毒散外二。補陰八珍湯外三二。

九味羌活湯散四四。復元活血湯外二百四十。芍藥蒺藜煎新因三五。

龍膽瀉肝湯寒六三。黃連解毒湯寒一。升麻黃連湯外四九。連翹消毒散外六一。

梔子清肝湯寒六十。五香連翹湯外五一。柴胡清肝散寒五九。黃連消毒散外六十。

白芷胃風湯外四四。犀角地黃湯外四六。解毒防風湯外六三。神效栝蔞散外一八一。

防風通聖散攻十六。五利大黃湯外八九。飛龍奪命丹外七八。牛黃雙解散外二百九。

瘡科流氣飲外五五。青州白丸子和百十二。不換金正氣散和二一。

本事接骨方外二三三。加味龍膽瀉肝湯寒六四。普濟消毒飲寒十三。

連翹歸尾煎新因三二。蠲痺消毒散外二百二。芩連消毒飲寒十四。

換肌消毒散外二百一。清心蓮子飲寒三二。葛根牛蒡湯外四五。內疏黃連湯外九三。

犀角升麻湯外四七。秦艽防風湯外二二一。獨活寄生湯和二百七十。

當歸導滯散外二三九。五福化毒丹外七六。方脈流氣飲外五四。

遇仙無比丸外一七五。加減小續命湯散五二。沒藥降聖丹外二三四。

十味沒藥丸外二三五。葶藶大棗瀉肺湯和百四十。秘傳正骨丹外二三二。

雄黃解毒散外一二四。洗損傷方外二四九。附子餅外百十六。木香餅外百十八。

豬蹄湯外一二五。百草煎新因三七。鍼頭散外一四四。神功散外一三四。

如神散外一七四。沖和膏外一三八。當歸膏外三一四。琥珀膏外三一七。

會通膏外三百九。藜蘆膏外一四八。秘傳水銀膏新因五七。楊梅癰漏方外二百六。

廣瘡點藥新因四二。杖瘡四方外二五三。豆豉餅外百十七。桑枝灸外百二十。

騎竹馬法外百十四。？熨法外一二一。降癰散新因三六。金黃散外一九五。

螵蛸散新因三八。太乙膏外三百八。火龍膏外三百二十。神異膏外三百十。

烏金膏外一四二。芫花線外二二九。

景岳全書卷之四十七終

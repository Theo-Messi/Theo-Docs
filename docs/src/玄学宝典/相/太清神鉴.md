---
outline: deep
title: 太清神鉴
editLink: true
---

## 序

至人无体，妙万物以为体；至道无方，鼓万物以为用。

故浑论未判，一气湛然，太极才分，三才备位。

是以阴阳无私，顺万物之理以生之；天地无为，辅万物之性以成之。

夫人生居天地之中，虽禀五行之英，为万物之秀者。

其形未兆，其体未分，即夙具其美恶，蕴其吉凶。

故其生也，天地岂容巧于其间哉？莫非顺其世，循其理，辅其自然而已。

故夙积其善，则赋其形美而福禄也；素积其恶，则流其质凶而处夭贱。

此其形则知其性。

知其性，则尽知其心；尽知其心，则知其道。

观形则善恶分，识性则吉凶显著。

且伏羲日角，黄帝龙颜，舜目重瞳，文王四乳，斯皆古之瑞相，见之间降之圣人也。

其诸贤愚修短，犹之指掌，微毫丝末，岂得逃乎？故相论形神之术，自此而兴焉。

其来极多，其论至冗，许负、袁天罡、陶隐居、李淳风之后，不可胜计。

然皆穷幽探赜。

得之至妙，其或紊乱所说，或异或同，至使学者不能贯于一致。

余自稚岁，潜心于此，考古验今，无不征效。

遂特离林屋洞，下山三载，遍搜古今，考之极元者，集成一家之书，目之《太清神鉴》。

以其至大至明，形无不鉴，至清至莹，象无不分。

然未足夺天地赋形之机，亦可尽人之性形耳。

谨序。

## 卷一

说歌

道为貌兮天与形，默授阴阳秉性情。

阴阳之气天地真（《人伦风鉴》云：“阴阳之气氛氲。”），化出尘寰几样人。

五岳四渎皆有神，金木水火土为分。

君须识取造化理，相逢始可论人伦。

贵人骨格定奇异，看之乃为神仙邻。

若非古怪即清秀，若非端正即停匀（《人伦风鉴》云：“丰姿不嫩仍端异。”）骨格洒落松上鹤（清），头

角挺特真麒麟（古）。

森森修竹锁流水（秀），峨峨怪石收闲云（怪）。

昆山片玉已琢出（端），南海明珠光照室（异）。

夭桃繁杏媚春华，可怜容易催风日（嫩）。

坐中初看似昂藏，熟视稍觉无晶光。

语言泛泛失论序，举动碌碌多仓忙。

若人赋得此形相，薄禄为官不久长。

坐中初见似尘俗，熟视稍觉多清凉，议论琅琅悉可听，容止悠悠而细长。

若人赋得此形相，高名美誉揽金章。

更看面部何气色，数中惟有火多殃，青多忧饶黑多病，白多破财黄乃昌。

湛然沉静无瑕翳，青云万里看翱翔。

富贵贫贱生处意定，但把形神来取证。

一部吉兮吉必生，一部凶兮凶必应，部位吉凶各有主，存神定意详观听。

妙理不过于五行，当究五行之正性。

木瘦金方乃常谈，水圆土厚何须竞。

不露不粗不枯槁，三停大体求相称。

火形有禄终须破，奔走贫寒多阻挫（《人伦风鉴》云》：“惟有火形尖更露，纵饶得禄终多破。”）。

虽因神秀暂荣华，四十之上亦难过。

其余相法固非一，天收地敛终无失。

气和神定最有常，骨耸额宽根本实。

腰背端如万斛舟，瞻视盼顾如星斗。

肉隐骨中骨隐体，色隐神中神隐眸。

若人赋得此形相，定知不是寻常流。

气宇汪洋有容物，智量深远多权谋。

动作令人不可料，时通亦自为公侯。

易喜易怒属浅薄，易骄易满属轻浮，浅薄轻浮神不定，一生自是常常忧。

欲知富贵何所致，马面（《人伦风鉴》作“马耳”）牛头耸鼻梁。

有声有韵骨格清，有颐有面含神光（《人伦风鉴》云：“起坐昂昂多神气。

”）欲知贫者何所分，面带尘埃眼目昏。

出语三言不辨两，凹（《人伦风鉴》作“凸”）胸削背仍高臀。

赤脉纵横贯双眼，杀人偷盗身无存。

人生具体皆相同，贵贱相近有西东。

冲和而上主轻清，认其清者宜高崇。

滞伏而下主重浊，认其浊者皆凡庸。

清浊一分知贵贱，贵贱不离清浊中。

大道无形故无相，此理原来本至公（《人伦风鉴》云：“吉凶生于一念中。”）人能移恶归诸善，自然可以消凶灾。

人能安分委天命，自然可以济穷通（《人伦风鉴》云：“自然可以起凡庸。

叔敖阴德故所劝，上相相心今孰同？”）。

予作此诗真有理，寄信贤者莫匆匆（《人伦风鉴》、《洞元经》同）。

又歌

受气成形，三才俱备，清则富贵，浊则灾否。

但看贵人，神清气爽，美目秀媚，骨要坚隆。

骨肉相继，骨谓之君，肉谓之臣，骨过于肉，君过于臣，此乃贵人，长寿无迍。

龙骨吞虎，生必豪富，虎骨吞龙，一世贫穷。

下短上长，富贵吉昌，上短下长，遍走他乡。

面黑身白，位至相国；身黑面白，卖尽田宅。

面粗身细，一生富贵；面细身粗，贫困而孤。

额耸而隆，不受贫穷；额方而广，有田有庄。

额骨而高，必为僧道。

额上有纹，早年艰辛，若是女子，夫位难停，额窄眉深，卖尽资金，额有伏羲，不富则贵。

眉秀而清，四海闻名；眉如初月，衣食不缺。

眉骨而高，长受波涛；眉有旋纹，父母不停。

八字眉分，一生孤贫，眉头相连，寿短不延，眉生纤毛，上寿坚牢；眉硬如锥，晚岁饥栖，两眼藏神，富贵

高名；鱼尾插额，位至相国。

睛色有黄，为人不良；若是黄紫，刀剑中亡。

斜视如流，为性奸偷；三角有光，贼性难防。

四白羊睛，杀子不停；反视斗睛，为性不平。

睛露脸高，促寿不超；鼻头圆红，不受贫穷。

若要清贵，年寿通隆；鼻梁曲陆，一生孤独。

鼻如鹰嘴，啄人脑髓；鼻梁骨横，卖尽田园（《人伦风鉴》云：“破尽平生。”）鼻有纵纹，克子不停；鼻头素紫，晚年穷死。

口紫而方，广置田庄（《人伦风鉴》云：“口如吹火，孤寒独坐。”）；口上有纹，失约无成。

口薄而轻，亲业如倾；露齿结喉，走遍他州。

耳有垂珠，富贵双居（《人伦风鉴》云：“衣禄有余。”）轮廓皆成，一世丰荣（《人伦风鉴》云：“耳内生毫，寿永年高。

耳生黑子，多招是非。”）。

鼻梁耳返，卖尽田产。

耳如箭翅，贫穷破祖；耳耸而朝，富贵年高。

发疏而细，位过两制；发粗如麻，贫穷可嗟。

女人发拳，克夫连绵；妇人发黄，遍走他乡。

手如噀血，衣食不缺；手软如绵，衣食自然。

手纹如丝，必为贤士；手纹横生，不聚资金。

纹如铁斧，法死众睹（《人伦风鉴》云：“纹如戈矛，法死不留。”）；手上露筋，一世艰辛。

声如破锣，田产消磨；声鸭声喑，家计如倾；声如大铙，一世波涛。

舌上有纹，牛马成群；舌如红莲，广有田园；舌短唇长，晚岁慌忙。

足下有纹，大旺子孙；足有龟纹，一世清名；足下黑子，富贵贤士。

曲背驼腰，子孙不超；鸭步鹅行，富贵家荣（《人伦风鉴》云：“富贵清名。”）。

行若蛇行，亲业如倾；蛇胸鹊筋（《人伦风鉴》云：“蛇骨鹤筋”），贫穷贱人。

头大有尖，富贵长年；头大无肩，晚岁孤寒。

身大头小，寿数极夭；三停不直，不为贵格。

南人北形，富贵高名；北人南形，产业如倾。

男人声雌，破却家资；女人声雄，夫主不停。

眼下干枯，定杀五夫；齿露声雄，杀夫贫穷。

更若有须，不可同居；形容如鬼，杀夫不已。

面如哭形，家业不成；面上生靥，夫位高判。

形寒额尖，夫位须死；若是男子，亦复如此。

人中黑子，主养他子；口上生者，吐血而死。

泪堂生痣，子孙难继；黑子口旁，是非难防；兰堂生者，富贵寿长。

眼下并纹，子息难成；纹理入口，饿死不久。

法令入颐，一生富贵；纹入承浆，寿限高强。

令纹傍口，财帛难守；鼻准有纹，溺水而死。

骨怯神怯，三犯须倾，形重骨刚，寿命延长。

三停隆直，富贵无敌；行步身斜，破亲亡家。

脑有玉枕，九十为定；鼻梁不正，四十绝命。

鼻曲唇掀，寿夭不延（《人伦风鉴》云：“孤独如梦。”）；肥人结喉，寿短不留；带杀双兼，恶死居前。

有胸有背，富贵无穷；有背无胸，晚岁孤穷（《人伦风鉴》云：“有胸无背，贫贱如流。”）。

声音如嘲，贫贱不贵；身小声雄，位至三公；身大声小，早岁折夭。

此法秘之，如金如宝（《人伦风鉴》云：“千字文同上。”）。

相法妙决

相人形貌有多般，须辨三停端不端。

五岳四渎要相应，或长或短不须论。

额要阔兮鼻要直，口分四字多衣食，头圆似月照天庭，眉目弯弯多学识。

眉头昂而性必刚，纵理重重入天仓。

下视之人多毒害，羊睛四白定孤霜。

鼻头屈曲多孤独，项短结喉神不足。

男面似女女似男，心悭藏事多淫欲。

眼眇虽有小精神，更观黑白须分明。

运观有威近秀媚，披缁学道好音声。

眼镜黑少白多恶（《玉管照神》云：“黑白分明定知略。”）眉长眼细足人情。

眼镜若露唇皮反，男忧恶死女忧产。

若是头圆须出家（《玉管照神》云：“若还不是出家，在私必定遭天难。”）。

耳无轮廓多破散（《玉管照神》云：“耳无轮廓破纹多，细小无珠命短薄。”）。

耳若耸长有轮廓，衣食自然终不薄（《玉管神照》云：“身与腰相应著，忽若偏时终薄落。”）。

头大身小性悭贫，身大头小多消素，坐要端兮立要直，不直不端无见识。

先笑后语定非良，不言不语人难测。

面上看来眉不同，一上一下形如虫。

如此之人若与交，眷属之人亦不终。

仔细看之须寻古，但看金木水火土。

相刑相克定取形，若也相生须得地。

人中斜曲主横死，上唇牵露多辛苦。

左眼小而右眼高，久母必定幼年抛。

右眼小而左眼反，家财宫中多破散。

更须看眼与单重，再拜父母添宗族。

南人似北多富贵，北人似南只有名。

有背自然能负荷，学堂学馆广中亲，何须眉目定其贵，先看骨兮次看肉。

骨肉两般事更别，清亦贵兮浊亦贵。

真浊真清方始贵，若还认得浊中清，早当食禄归宫位。

清怕浮而浊怕实，更怕眉尾粗是一（《玉管照神》“陈搏先生袖里金”同。

）又云面圆人亦好，更审声音语须小。

如此之人若与交，面前背后心难料。

大凡相法识根源，金木水火土相连，相克相刑多破败，忽若相生富有年。

神秘论

人之所禀在精神，以火为神水为精。

火本藏心心为志，精备而后神方生。

神生而后形方备，形备而后色方明。

是知色随形所生，气乃逐生各有形。

有形不如有骨，有骨不如有神，有神争如有气，神之得气旺于春。

大都神气赋于人，神气若油人若灯。

神安自然精可实，油清然后灯方明。

夜宿此心如寂寂，日居于眼觉惺惺。

有时又有清中浊，有时又有浊中清。

更兼风韵细数藏，坐久凝然力转强。

如此之人堪立事，轻浮浅薄便寻常。

其次更看形与骨，骨细皮肤软而滑。

要观生就与未就，旋有旋生终可久。

或然未好已先盈，花未开而实已生。

老人不欲似后生，老者应须要老成。

男子不欲带女相，女人不欲似男形。

阴反为阳夫早死，老怀嫩色寿星倾。

丈夫女人两般评，女要柔兮男要刚，女人属阴本要静，未言先笑定非良。

良人有威而少媚，娼妇有媚而少威，令人一见便生侮，所以居身在至微。

木要瘦兮金要方，水肥土厚火尖长。

形体相生最为吉，若然相克定为殃。

金得金，刚毅深；木得木，资财足；水得水，才学贵；火得火，威武播；土得土，多仓库。

金不金，反沉吟；木不木，多孤独；水不水，多官鬼；火不火，多凶祸；土不土，多辛苦。

（已上形论）只于形体本先瘦（木），次后初肥最为要（水生木）。

若然始瘦又枯干，木带金兮灾愈繁。

一如形体本方正，次后背隆最为应（土生金）。

若然始方却又尖，金见火兮实为灾。

初中最好末生灾，腰臀都小步不开，初中不好末生好，腹肚初生悬壁倒。

有臀有背能负荷，无背无臀空老大。

看前虽好未为好，看后须好好到老，马上大兮马下小。

更兼藏气与藏神，八座三台官岂小。

有财之人面似方。

有土之人多在背（守土）。

其在清资并极贵，面似月兮神似贝。

有时举眼随身起，有时接语如身转。

近观有媚远无威，久视方明初似晦。

更有一法何所谓，只有锋芒始为贵。

器宇潇洒风韵美，如此之人岂常类？信知颧骨有四般，入耳无边寿数宽。

插上天仓须两府，发髻之下当守土。

清奇古怪秀异端，七者为身亦合论。

清而无神谓之寒，异若无神多削弱，端而无神谓之粗，七者有神乃众殊。

远视之人心必远，视高之人心必高，视平之人心必善，下斜偷视主心豪。

眼睛若露终凶死，精神矍铄亦徒劳。

须知眉平眼又平，必然为道又为僧。

紫衣师号如何得，伏羲骨肉顶中生。

眉眼多生神杀现，纵为僧道不成名。

少年得第踏青云，眉目分明气骨清。

眉目分明气骨俗，只有文章岂有名？更有一般行尸肉，须看肩高与头缩。

要知南人面似北，身大而肥有水色；欲知北体似南人，体厚形小气薄清。

南人似北终须富，北人似南终享荣。

富人不过厚其形，贵者当论骨与神。

贵在于眼富在耳，贵人同富误于人。

不贵似贵终须贵，不贫似贫终须贫。

贫中地贵因何识，看取驿马先生骨；富中反贱又何分，胸高骨寒神太昏。

借问相中何取寿，认取声名骨又秀，若或气短骨又露，四十之前寿必故。

耳要白兮口要红，眉清目秀鼻如筒，更兼六府相朝揖，富贵一生到老终。

鼻梁安兮山根折，少哭尊亲并骨肉。

弟兄无一眉粗短，耳无轮廓主无儿。

更有一法须要识，结喉露齿主妨妻。

大凡须看气与色，色浮皮外气居皮（皮外者色，皮内者气）。

来时如茧去牵丝，去似马尾将欲撒。

为福定随日影去，为灾直须终日聚。

不拘青黑与红黄，但认发之在何处，若能依部以看之，足知多善与为恶。

称意之人何所识？看取三光并五泽（三光，两目上，鼻金耸，两耳珠，准头为泽，印堂两金并地阁）。

若还诸事不如心，其位自然皆暗黑。

形滞之人行步重，神滞之人声必硬，色滞之人面尘埃。

飞禽走兽有数般，莫将禽向兽中看，瘦长但向禽中取，肥短之人以兽观。

似虎之人取其项，似犀之人取其背，凤要眼长鹤神削。

似禽不嫌身瘦小，似兽若肥为最要。

禽肥必定不能飞，兽若肥兮安能走？吁嗟流俗不知因，要知飞走取其形。

若入正形须大贵，依稀相似出群入。

日角龙文虽谓奇，所谓不吉仍何为？三尖五露不入相，所为若善福相随。

若不以心而论相，是将人事逆天时，若还人心相应相，相遂心生信有之。

大凡微妙不难识，要在心通与眼力。

但将此论细推之，长短于中无不得。

（《人伦风鉴》同）

成和子同论

成和子曰：予常内收视反听，一无所有。

纵观万物，见富贵贫贱之不同，未悉其谁与之耶。

识者曰：“必造物与之也。

”见吉凶寿夭之或异，未悉其谁与之耶，议者曰：“必造物与之也。

”如是，则物为其所者，固碌碌矣，而造物者岂真听之也？求其端，方其理，是岂偶然哉？其所以不同者，

皆出于自运自化，故有造物者主之而已。

若夫于其一无所有，则内焉与道同体，外焉与造化同功？而造物者又焉能去之也？且其形于天地之间，为形

相异。

生死荣辱，循环无端。

（《玉管照神》云：“不能见道，所以出生入死，如循环然，故造物者得而主之也。

”）其间不失其本，可以语道，为贵人其庶几焉。

如知所谓贵人者何来？其故有自来也。

希夷子问成和子曰：“请言其来所自。”

成和子曰：其来有五：有自修行中来者，有神仙中来者，有星辰中来者，有神祗中来者，有精灵中来者。

希夷子曰：“可以形相别乎？”成和子曰：可。

形貌清古，举动恭谨，性善气平，言极至理，虽在朝廷，常有山林之趣，此修行中来者。

形貌洒落，举动风雅，性惠气和，言涉方术，虽在朝廷，常有修炼之志，此神仙中来者。

形貌显赫，举动严肃，性明气直，言涉造化，虽在朝廷，常有脱尘之意，此星辰中来者。

形貌奇异，举动急速，性灵气刚，言涉威猛，虽在朝廷，常有祭祀之敬，此神祗中来者。

形貌丑怪，举动强恶，性酷气暴，言涉浮邪，虽在朝廷，常有杀伐之心，此精灵中来者。

五者之中，神祗、精灵以威武为贵者，其性稍从善，或增积善根，亦可进乎道也。

夫人生在世，固多般矣。

或为碌碌仕宦，或为区区四民，或进或退，或得或失，或多欢乐，或多忧恼，或初贫穷而终富贵，或始富贵而终贫穷，或始贵而终贱，或始贱而终贵，或富贵而夭，或贫贱而寿，或生于东南而旺于西北，或生于西北而死于东南，以至婚姻、饮食、交游、聚会，不期而致。

如响答声，皆缘所作而受报，未尝有毫发之差。

昧者由之，而不知也。

希夷子问成和子曰：“可以形相分别，使昧者可以避恶趋善。

是亦明之一端也。”

成和子曰：事有所行，理有所言，苟使人避恶而趋善，当得阴报，非惟凶咎自远，亦可以识来世之果报不深。

则形貌偏枯，气色杂碌，骨虽起而不耸正，面虽开而无肉，故为碌碌仕宦。

或眉疏而眼秀，气稍清则为士。

或皮粗，或肉重，或气混浊，则为农为商。

骨巧而肉薄则为工。

或气散而色沉，故为四民。

进退得失之不常，盖因形相之不全。

骨气浑厚，精神闲暇者，多欢乐；骨气清薄，精神露见者，多忧恼。

形神正而气色不开者，始贫而后富；气色嫩而形神不藏者，始富而后贫。

五岳相朝而未开，五星分明而未出者，始贱终贵；五岳磊落而俱走，五星分明而踞促，始贵而终贱。

部位峻急，气色嫩而面光，故富贵而夭；部位开伏，气色燥而深沉，故贫贱而寿。

颐颔连地阁，而龙宫门常有润色，生东南而必旺于西北；神光散人边地，而山林常有润色，虽生西北必定死东南。

亦有西北之人旺于东南、东南之人死于西北，其验者，山林、边地之气，但由青、黄、黑、白、赤、休、囚、衰、旺而推之，乃可见矣。

故婚姻之远近、贵贱、就鱼尾、龙宫气色看之；食禄之远近、荣枯，就官禄、驿马气色看之。

大凡气色红黄者为吉，黑白者凶，发深则近，发浅则远。

气色和，则聚会交游多喜；气色暴，则聚会交游多恶。

以至历清要、遭贬责、受戮辱者，若虽在眸子之瞭眊，精神之秀媚，未有不由用心之太过也。

希夷子曰：“至理之论，不出与此，窃见世人或以五行取形，或以飞走取形，未知孰是。

分三主、九曜、十二宫，亦不可以见，定说可得闻乎？”成和子曰：人禀五行而生，饮天之和，食地之德，未有不由乎五行。

因而取禀，须识五行之性，故能理其说而载于形。

以飞走取形，则议物理自然之意。

如《易》之取象，既以天、地、风、雷、水、火、山、泽之八物，以象八卦；又以牛、马、龙、鸡、豕、雉、狗、羊以配之。

其为物也微，其取类也大。

以飞走取形亦如之。

其物之为贵者，莫过虬、龙、鸾、凤、龟、鹤、狮子、狻猊之类，其次则麟、虎、猿、猴、犀、象、牛、马。

凡此十类者之中，均为物也，自有不同。

故虬、龙一类，有飞有蟠，有病有懒；鸾凤一类，有翱有翔，有孤有饥。

虬龙则岩 而身长，鸾凤则端正而眼细。

虬则小，龙则大，凤为雄兮鸾为雌。

骨格相似而神气不正，则取其飞蟠病懒翱翔孤饥之势以况之。

鹤则清瘦而胫长，龟则清古而眼雏。

二者灵物，其形相类，不求贵达，亦当得道。

狮子则昂藏，狻猊则小于狮子也。

猿臂长而面圆，猴则面瘦而眼圆，牛则行缓，马则骤而急，其大略如此。

然正形故难得也，此特取可贵者而言。

以至麋、鹿、彪、豹、狐、鼠、鹑、鸽、鸡、犬、猪、羊、鹅、鸭之类，凡有生有性者，皆可得以取象，非博物元机之士，能触类而推知，亦难知矣。

盖取形又不须全似，但以耳目口鼻，行步趋向，得其仿佛皆是也。

呜呼！知人难于知天矣！天有寒暑之可期，人有倾危，则在于反复之间；天有晦明之可见，人有容貌，则在于深厚之间。

天有旦暮之可数，人则有朝秉权要暮为逐客、朝处蒿莱而暮致青云者，实难知也，惟用心若鉴之士，则真伪不可逃也。

面有九曜，鼻属金、眼属木、耳属水、口属火、面属土、左颧骨为罗、右颧骨为计、眉为紫气、人中属月孛是也。

三主或自下而上为言者，或自上而下为言者，皆不足取，以形之属分可以无疑。

夫水生于天一，金则生于四地，金、水形神者，当自天庭至印堂为初主，印堂至准头为中主，准头至地阁为末主。

土者，兴中央之正色，发于中宫。

如上形人，自准头至印堂为初主，印堂至天庭为中主，准头至地阁为末主。

更有兼形则取其多为主，又焉能逃此哉？或曰，面有十二宫，印堂为命宫，天仓、地库为财帛宫，龙虎额角头为兄弟宫，日月角为父母宫，三阴三阳为男女宫，悬壁为奴仆宫，鱼尾为妻妾宫，神光、年寿为疾厄宫，山林、边地为迁移宫，正面为官禄宫，精神、地角、福堂为福德宫。

相貌则总而言也，取形之理分三主、九曜、十二宫之法，无以易此。

希夷子曰：“人生天地之间，不止于百千万亿，数其立身以殊，岂可遍言之也？能广此意以观人，知穷易象，乃可得也，何得一为喻？”成和子曰：幽深微妙，天之机也；造化变移，天之理也。

论天理以应人可也。

泄天之机以惑人，天必罚之。

然而皇天无私，惟德是辅，惟善人是为。

由是而观，则祸福无不自己求之者。

人有常言，虽有穷困而通，否极泰来。

居困之时，不能致命遂志，焉可求通？居否之时，不能修德避难，焉可求泰？此《易》所谓贵乎藏器于身、待时而动之君子也。

低视而心暗藏，气愚而色不和，小人也。

（已上与《玉管照神》论五种相法同）

## 卷二

杂说上篇

大贵之相有三：曰声，曰神，曰气。

盖声清则神清，神清则气清。

验此三者，其形骨次之。

是以古者方技之妙，有闻人之声韵而知其必贵者，得之于神也；有察人之喜怒操守而知其必贵者，得之于气也。

故声欲响润而长，神欲精粹而藏，气欲舒缓而静，反之者，不贵也。

若夫有声而有神气不应，则其贵必迟；有神而气怯声破，则其贵不远；有气而神声慢，未可言贵也。

此三者，幽而难明，元而难测，惟意所解，口莫能宣也。

杂说中篇

形成而不可变，体具而不可移。

大凡形体，惟在完满、隆厚、清润、崇重、平正、华秀、不贵则富也。

若怪而粗、古而露、清而寒、秀而薄者，皆非美相也。

古人论部位之法，以额、准头、地角、左右颧为五岳，以眼、口、鼻、耳为四渎，以上下分九州十二辰。

由此观之，则一形之微，其所该也大，又乌可深浅而论哉？故上自天子，下至庶人，其五脏、六腑、百骸、九窍之形皆同，然其所以为形，则异也。

若辨析之，须于三停五行中，先观其妙，次求其部位、气色，左顾右盼，寻根揣本，则贵贱贫富，吉凶寿夭，灼然可见矣。

杂说下篇

形体身骨，相之根本也。

气色，相之枝叶也。

根本固则枝叶繁，根本枯则枝叶谢。

论相所以先究形体身骨，而后气色也。

夫气舒则色畅，气恬则色静，气通则光润，华明见于色，比皆气色之善也。

气偏则色焦，气滞则色枯，气蔽则憔悴暗黑于色，此皆气色之凶也。

夫形如枯木，心如死灰，淡然不与世惧，此又至人之相，不可以气而论也。

（已上三篇，与《玉管照神？杂说》同。）

金书宝印上篇

形以清奇古怪者，须得神与气合。

若神气不爽，则孤露（古）、尘俗（怪）、寒薄、轻沉、非贵相也。

得清如寒冰，奇如美玉，吉如苍岩之老松，怪如泰山之磐石，杂之千万人中，见而异之者，乃清奇古怪之贵相。

凡有此相，必须操修过人，功业隆重，声闻天下也。

形有五宽、五短、五慢、五露、五急、五藏。

可谓五宽？曰气色，曰行坐，曰饮食，曰喜怒，全此五者必远大。

何谓五短？曰头，曰手，曰足，曰身，全此五者，中流之相也。

何谓五慢？曰神，曰性，曰情，曰气，曰行，全此五者，寿而终于迟也。

何谓五露？曰眉、耳、鼻、齿、眼，全此五者，清烈孤贵，异显之相也。

神露，路死夭折。

何为五急？神、气、性、皮、骨，早发而易丧也。

何谓五藏？视藏神，言藏声，见藏色，思藏息，听藏气，全此五者，清贵远大之相也。

前此六说中，有可采宜更致思，定有所得。

五恶杀：两眉短尖，眼常如泪，此为卒暴杀；鼻折准头，曲斜羊视，此名自吊杀；目睛黄动，口不合唇，此为扛尸杀；肉横四起，暴露不捡，此名凶暴杀；眼中赤筋，眊反强视，此名斗亡杀。

苟有一焉，皆不能善终。

常以此言为当也。

金书宝印下篇

山川丽秀而气不同，此人之生，其形性所有有厚薄、轻重、清浊之异也。

故闽山清耸，人俗于骨；南水平而土薄，人俗于情；北土厚重，人俗于鼻；淮水泛浊，人俗于重。

若宋人俗于口，蜀人俗于眼，鲁人俗于轩昂，江东江西人俗于色。

如此类者，皆风土致意故也，论相而及此者，几于神乎？唐举论相，不好言行，而好论色，不好言声，而好言气，余以为深意也。

盖形声一定而不变，所以易；色气屡变而不一，所以难。

若唐公者，是故欲精其难能也。

尝得其所著《论气色》之文。

夫人之气色，皆发于心，萦于肺，触于肝，散于脾。

故气色光而神静血通，饮食流畅，喜之也；气色昏则心乱血滞，饮食胀逆，忧之也。

喜忧之侯外见，则浮如薄云之濛日；内见，则隐如圭壁之有瑕。

或盈而惨舒，或发露藏息，长者如丝，细者如毛，圆如粟，长如麦，斜如倚竿，皆气色之现也。

极致目力，彻旦而视之，忧喜足征。

面部一百二十位

人生也虽有善恶之形，而贵贱未可分；虽有吉凶之色，而祸福莫可详。

是以圣人以一面之形分百二十之部，上应三才，下配五岳，俯仰天地之位，辨别内外之方。

见其形，则知其贵贱，察其色，则验其吉凶也。

其为至赜至深，莫可得而隐也。

且天中者最中之位，以象人主，所以威制万吉，故刑狱在旁，兵卫在后，公卿前列，府库左右。

精舍为神灵之府，故动于眉睫之上。

学堂为聪明之馆，故近于耳门之前。

目者受色福，故妻儿俱列于目下。

财者为人之贪，故盗贼依于金匮。

山林近于仙路，弓弩落于边方。

承浆近口，日角居天。

且上停者又为天，曰主禄；中停者又为人，曰主寿；下停者又为地，曰主富。

三部亦为三主：上停初主，中停中主，下停中年末主。

故上停丰满，初年福禄；中停隆厚，中年成立；下停缺陷者，晚年破散。

大体吉凶贵贱，无所不摄，今略举此数端，可皆以此求之。

中央直下一十三位

天中，主过事，又主官禄。

高起直者，初年得官；平满者，宜远行有官禄，缺陷者，主刑狱死。

天庭，主三公贵品之部。

若有骨起者，当为卿监。

骨起而两边元角应之，必任宰辅。

有黑痣缺陷，主刑死。

一名天牢，主贵人之牢，亦名鸿胪寺，亦名四方馆。

骨陷色恶，不宜此处任官。

司空，主天官三公之部。

骨起光泽者，当任三公九卿，色恶不吉。

中正，主群僚之事。

详品人物之思，亦主官位高下进退。

骨起色润泽，主官不歇灭。

印堂，主天印两士。

亦名扬阙庭，掌符玺之官。

方寸起而莹者，二千石守。

方寸平而静者，三品任官，不离阙庭。

方寸陷者，亦主富贵。

眉连接不广，一生无禄。

当旁有黑痣瘢痕，事或不吉也。

山根，主有势。

断绝主多厄、无兄弟。

狭薄而低者，并无势力。

眉鼻上亦名玉衡。

又庭中平满，或有奇骨伏起者，招国祖之喜。

但衡上依依山侵，则名闻朝野。

若陷洼而目得见者，则情浅识露，谋事难成。

年上，主己身之疾病。

骨肉起，一生无疾患。

陷缺者，主恶死。

有黑痣者，主贫苦。

寿上，主命之长短、事之吉凶。

陷缺者无寿。

又名怪部。

青色赤黑交错，怪兆也，应林木为怪，应栏枥牛马为怪，应井灶釜鸣井沸为怪。

准头，主富贵贫贱，百事吉凶。

端正圆平直充满者，富贵有官。

准头齐者心性慈，准头分妨克儿，左为兰台，右为廷尉。

成就平好者，聪明见识。

人中，主人心性，亦主子孙，深直端广者，忠信有子孙。

中蹇而短者，夭命孤独贫。

有黑痣，女人当自嫁。

正口，主信。

又充实平正梭成者，有信行，薄弱缺陷者，多诈妄。

有黑痣者，主贵吉利。

承浆，主饮酒。

如有黑痣，不宜饮酒，醉而当死。

平满者一次五斗，常朝酒食。

一名药部。

主服药。

色暗，服药不得力。

地阁，主地土屋宅。

平厚者多田宅而富，狭薄者主贫苦。

颏颐，主贫富。

圆厚平泽者必富，尖陷者贫穷，长者主克害骨肉。

天中横列八位

天狱，一名理狱，主刑厄。

平满者不犯刑狱，缺陷及色恶者，多遭狱厄。

左厢，主丞相。

平满者吉利。

骨起者与伏犀相连者，当入宰辅。

陷缺坎者，亦多灾厄。

内府，主金玉财宝，骨起平满，家累珠玉，身复仁孝。

缺陷者消折，亦狱死。

高广，主方伯之座。

丰起者，当任刺史。

平，吉利。

有黑痣，少丧父母。

阳尺，主近佐之官。

肉骨丰起，位佐郡之职。

缺陷者，主官歇灭。

有黑痣者，客死他乡。

武库，主兵甲之吏。

骨肉起者，宜任病之官。

若有瘢疵缺陷者，不宜任此职，亦从军之败。

有黑痣兵死。

赤色主斗伤，黄色不宜受寄尸兵。

辅角，主郡守之位。

骨起而色明者，主任藩府一名弓弩。

有黑痣，主兵死。

微黑，主退官，失禄，赤色暴病，或争竞官职。

辅骨大即官大，辅骨小即官小，如无骨不可求官。

边地者，主边郡之职，亦主远行吉凶。

肉起吉利。

边地骨峻起者，主护御之权。

黑色，不能远行。

陷者，为奴仆使。

有黑之色恶着，不问男女，皆客亡。

天庭横列八位

曰角，主公侯之坐。

充满洪直骨起者，主御前常坐。

光泽，行人避道。

天府，一名王府，主入朝否藏。

是故天府枯燥，有官而无道。

房心，主师侍之位。

骨起者，为人之师。

骨起而黄色光泽者，为国师也。

恶者非时主病。

上墓左右，主父母之位。

骨起者宜父母。

光泽，子孙满堂，黑痣缺陷，主溺死。

枯燥者，父母不能葬。

四煞，主手足妨之病，四时煞害之事。

黄色忧伤损，黑色被贼。

引缩缺骨，起居皆忧煞害。

平满光泽者，一生不被害。

战堂，主征战事。

色斑恶者战不还，色好平满战胜。

缺陷兵死，骨起为将。

驿马，主乘骑之事。

色泽者如乘马去，缺陷者无乘马之禄，色恶者乘马有死。

吊庭，主丧亡之事。

吊庭白如梨花，父母死。

微白，即披服。

及黑痣，丧服多时矣。

司空横列八位

额角，主公卿之位。

缺陷一生无官。

骨起为公卿。

一名额中。

色红黄者大吉。

黑色主死，色恶主厄，向人叩头。

赤色发如豆，主刀兵死。

上卿，主正卿之位，亦主家乡，骨肉起而常光泽，为官必亲御座。

色恶，远离家乡。

少府，主府寺之位。

骨起者任府寺。

色恶，有官主失职。

右府黄起，贵人征召，不出季月应之。

交友，主朋友之位。

骨起及色红黄者，交友辅强。

缺陷者一生寡合。

色恶，与朋友争竞。

色青，外妇相爱。

色赤，外妇求离。

色白，妻有分离。

道上，主出行之位，亦名衡上。

骨起，一生常在道路。

平满，一生不出游。

缺陷及色如马肝，主客死道傍。

交额，主福禄之位。

骨起肉起及色好者主有福德，黑痣者吉。

色恶及缺陷者，一生不崇福德。

重眉，主勇怯之位。

骨肉如重眉，主有勇富贵，缺及色恶，皆主怯弱贫贱。

山林，主野积之象。

山林广厚，必多藏蓄，又多势力。

浅薄无势力，不可委任大事。

一名崖色。

有黑痣入山林，主被虫伤，亦名四季、天子，即看兵马强壮，四方人物美恶。

色黑，四方有贼。

黄色，四方安静。

凡人色黑，不宜远行。

中正横列九位

龙角，为显贵之位。

有骨肉端美、从眉上积起涉额如龙角者，主为使相，女人为后妃。

若形盘薄状如蚯蚓者，必多妒忌也。

虎角，将帅之位，当主兵权。

一名疑路，主行之象也。

色好宜行，色恶慎出，有黑痣者行不远。

牛角，主权贵之位。

骨起如角者，使相之权。

辅骨，乃职制之位。

骨大者官职大，骨小者官职小，缺陷者终身无禄。

元角，主官禄之位。

骨起有角者全禄，无角者不可求官。

斧戟，主金吾之位。

骨肉起者有兵革之权。

色好，武选清显。

陷者兵死。

华盖，主邪正之事。

深厚，主寿有官。

短促，刑狱少寿。

浅薄，殃邪。

一名厄门。

有恶色黑痣及平落，主暴死。

一名皮布，干枯者主经商销折。

福堂，主福禄之事。

丰厚者，有官禄，无灾，富寿。

狭薄者贫夭无官。

一生又遭非横之灾。

郊外，主出行之事。

若恶色，不可远行。

骨起者，一生不可出游。

有黑痣缺陷者，他乡死。

印堂横列八位

家狱，主刑厄之事。

平满润泽者，一生不徒囚。

一名频路。

若是常不洁者，主多忧，陷缺者狱死。

蚕室，主女工之事。

平满光静，家内宜蚕。

缺陷，无田蚕。

色恶，妻妒不良。

林平，主仙道之位。

骨肉起及色常光泽者，修道德。

或急或恶缺陷者，服药死。

精舍，主僧道之位。

平满色泽，释慧有成。

缺陷色恶者，释无成。

嫔门，主要宫嫔之位。

丰润色好者，妻妇吉庆。

缺陷者妻妇厄。

劫门，主劫盗之位。

骨起肉丰及色好者，永不被盗。

有黑痣，常被劫。

发恶色，劫贼。

青路，主私路出入。

色莹泽好者，出入则吉。

色恶者，不宜出入，则有厄难。

巷路，主公路出入。

色净平者，出入则获福禄。

色恶者，出入则有凶恶也。

山根横列十位

太阳，主口舌喜庆。

色恶，主斗讼。

有黑痣，常忧争竞。

色好，男得好妇，女得好夫。

中阳，主家室之事。

青色，夫妻欲离。

黑色，主病。

赤色，夫妻斗竞，其色好，得暴财之吉。

少阳，主灾厄。

黑色有厄，平静少灾，青色起入目者忧。

色显，鞭棰之厄。

外阳，主相谋之事。

黑色主被人枉谋。

青色，被冤枉死。

鱼尾，一名盗部。

主盗贼之事，有黑色，为盗所害。

色好，一生不被盗。

缺陷，是贼人也。

色恶，被引也。

奸门，主奸私之事。

有黑痣，为奸盗所害。

奸门有肉起，淫秽不避亲疏。

色黑，坐受奸刑。

发色好，得美妇。

天仓，主食禄之位。

平满圆成肉丰。

主食禄。

此中不满，纵得官常得贫任。

一名军门。

有黑痣陷缺者，有军中之难也。

天井，主财帛之位，。

平满，富盛。

有痣，井厄。

天门，主开阖纤占之事。

又名地户。

发好色，主吉庆之事。

发恶色，主妇人与争讼。

元中，主修行之路，在天门之后近耳也。

丰广者，学道有成。

有黑痣，不可出家，主虚诞而无成。

年上横列十位

夫坐，女左为夫坐，男右为妻坐，主夫妻吉凶之位。

光泽端满者，男有好妇，女有好夫。

有黑痣者，男主妨妻，女主妨夫。

长男，主长男之位，定长男好恶。

黑痣，主妨长男。

中男，主中男之位，定中男之吉凶。

非时发赤色如豆者，不出一月，共妇斗竟也。

小男，主小男之位，定小男好恶。

妇人有黑痣，则主妨夫。

外男，主外子亦主孙息之位。

如有黑痣，害父母。

一名外宅。

色平满好者，男得贵家之妻，女得贵家之夫。

目下都名房中，春若三月青黄色者，有子之象。

男有黄色者生女，女有黄色者生男。

白色，子死。

赤色，子厄。

皆以四时气推之。

有黑痣，忧子灾。

目下端平光泽，生男女尤多。

金匮，主金银之位。

平满光泽者，主积金银。

枯陷者，主财乏。

有黑痣，主有财被盗。

盗贼，主偷盗之位。

平满者，不被盗贼。

发恶色，即是贼。

内禁，主内禁口舌之事。

平满者，一生不说人长短。

缺陷有黑痣，常怀毁谤。

游军，主边远之职。

平泽色美者，宜任边远之官。

色恶，不宜远行。

书上，主学堂之位。

若不洁净或有黑痣缺陷者，主无学问。

寿上横列十位

甲匮，一名财库，主财帛之库。

平满光泽者，一生足财。

若陷缺色翳者，一生乏财帛。

往来，主行人之位。

色泽红黄者，行人不出月内至。

枯燥者行人不来。

堂上，主六亲之位。

色红黄，主亲戚相聚之西湖那。

色白，主丧父母兄弟。

端正，看人难易之位。

色枯燥缺陷者，性难。

色泽端正者，主性易也。

姑姨，主姑姨之位。

左看姑，右看姨。

骨起肉色好者，姑姨美好。

枯燥则姑姨多病。

缺陷者，无姑姨。

权势，主权势之位。

端圆丰泽者，有权势。

毁者，无权势。

兄弟，主兄弟多少之位。

右为姊妹之位。

左偏高妨兄姊，右偏高妨弟妹。

端阔光泽者，兄弟强众。

两颊如鸡子，单身一世。

外孙，主外孙之位。

看平满光泽色定，外孙多吉少凶。

命门，主寿命长短。

骨起入耳，必百岁不死。

有黑痣，火烧。

赤痣，兵死。

色恶，常疾病患。

学堂，主学识之位。

骨隆端色净洁者，文学聪明。

骨陷色枯黑痣瘢疵者，无学问也。

准头横列八位

号令，主号令之位。

端净分明者，主施设号令，众数咸伏。

若无，出令令人慢之。

一名寿部，长而美，重而分，主寿高远。

上灶，主宅舍之位。

平满，主好宅舍。

缺陷，无屋可住。

宫室，主人房室之位。

天子曰掖庭。

色恶及缺陷者，主妻妇病厄，天子则主嫔妃疾厄。

典御，主仆使之位，看奴婢多少。

平满，一生不乏奴婢。

陷缺枯燥，一生无奴婢。

囷仓，主食禄之位。

平满，主有禄食。

缺陷，饥饿死。

发青色者，主忧官灾。

后阁，主寄居之位。

骨肉丰起，一生不寄住。

缺陷，定他乡之馆也。

中门，主富禄之位。

平满无黑痣者，主家道富。

缺陷，一生无禄而贫。

兵人，主兵使之位。

平满者有兵驱使。

缺陷急恶，无兵使用也。

人中横列八位

井部，主田宅之位。

平满者，宜田宅。

缺陷者，一生无宅居止。

有黑子，溺死。

帐子，主厨帐之位。

丰润，主有厨帐。

窄狭，主乏厨帐。

细厨，主饮食之位。

平满者足，缺陷乏饍（膳）。

发恶色，为食死。

白色，咽酒食致死。

黑痣，饿死。

黄色，暴死。

内阁，主闱阁之位。

丰满者，闱阁深远。

色恶，闺阁浅秽，缺陷亦然。

小吏，主看多少有无。

妓堂，主妓乐多少，女妾有无之数。

媵妾，主要妾媵多少。

平满，家足妓妾之乐。

婴门，主医学之位。

若缺陷蒙翳，亦不喜服药。

正口横列八位

元璧，主珍宝之位。

高峻色美，家蓄金玉。

色恶缺陷，金玉散失矣。

门闺，主闺闱之事，亦主闺阁深浅。

色恶者，闺闱有变。

比邻，主邻宅之位。

平满色好者良。

缺陷色恶者有黑痣，多邻有恶人。

委巷，主里巷之位。

如恶色发，出入被劫。

骨肉起者，无贼害。

客舍，主宾客之位。

平满端好者，好宾客。

缺陷者，不喜见人。

兵兰，主走使之位。

缺陷者，家无走使。

家食，主谷食之位。

平满色美，足粮食。

缺陷色恶，虚名。

商旅，主兴贩好恶。

山头，主路之位。

平满者，出入无险难，缺陷者，多灾也。

承浆横列六位

祖舍，主父母田宅。

平满光泽者，足祖业。

缺陷者，无田宅。

有黑痣，主弃祖移居。

外院，主牛马庄田。

平满，足庄田牛马。

缺陷者，无。

色恶者，牛马损矣。

下墓，主墓田之位。

平满色润，主有墓。

缺陷色枯者，积代不葬。

野土，主鸡犬猪羊多少，子孙进益之类。

荒丘，主外国之类。

平满光泽者，宜外国游行。

天子，巷此中平满，主外国来朝。

钦库，主车行之位。

方满主宜乘车。

缺陷，乘车骑有厄。

地角横列七位

下舍，主外宅多少。

平满多外宅。

缺陷有黑痣者，贫而无外宅也。

奴婢，主奴婢之位。

平满者，多奴婢。

缺陷黑痣，一生奴婢乏使。

碓磨，主碓硙磨坊之位。

坑堑，主厄难之位，有痣者，主堕坑险死。

陂塘，主要池塘之数。

平满者，足陂泽，缺陷者，无田湖。

有黑痣，主要涉江湖而死。

发恶色者忧口舌。

鹅鸭，主蓄禽养之利。

看多少之数。

大海，主水死之位。

赤色，溺死。

黑色，失尸。

黄色宜涉江湖矣。

二仪相应

肃肃出乎天，赫赫发乎地。

两者交通已成，和而万物生焉。

此乾坤二仪之应也。

故能富万物，盛德大业，无所不至矣。

且人之二仪者亦有象焉。

以头为天，以颏为地，又以天庭象天，地角象地。

此两位欲得丰满相朝，上下相应，故亦能富贵福禄矣。

五岳

五岳者，上应天之五星，下镇地之五方。

高峻敦厚，所以卓然立与乾坤之内者，以其相资而成天地之大也。

人亦有所象焉，故额为横岳，欲得方而广；颔为恒岳，欲得圆而厚；左颧为泰岳，右颧为华岳，左右欲得圆而正；鼻为嵩岳，欲得高而峻。

故五岳法，须要丰隆而相朝，高峻而不陷，乃相之贵矣。

四渎

地之四渎者，所以相朝，以接其流通。

人之形貌，亦有象焉。

且鼻为济，目为淮，耳为江，口为河。

故四渎欲得端直、清大、明净、流畅、涯岸成就者，则应于神，故贵而多智也。

若夫丑而不端，则为愚人。

毁而陷者，则为贱类也。

（《人伦风鉴》同）

五官

五官者，目为监察官，鼻为审辨官，口为出纳官，耳为采听官，眉为保寿官。

五者欲得清而秀，丰而隆，或一官好，则贵十年。

或有缺陷者，及丑恶者，凶。

六府

两目上为二府，两辅頬为四府，两颧骨为六府。

六府者，欲得平满光而莹。

若一府好乃富十年。

或有缺陷疵瘢黑痣者，凶也。

五行所生

木为仁，主英华茂秀，定贵贱也。

火为礼，主势威猛烈，定刚柔也。

金为义，主诛伐刑法、厄难灾危，定寿夭也。

水为智，主聪慧明敏，定贤愚也。

土为信，主要德载万物，定贫富也。

五脏所出

眼出为肝，又主筋脉爪甲。

心出为舌，又主血气毛发。

肺出为鼻，又主皮肤喘息。

脾出为唇，又主肉。

肾出为耳，又主骨齿也。

五表所属之方

耳属北为壬癸水，眼属东方甲乙木，舌属南方丙丁火，鼻属西方庚辛金，面属中央戊巳土。

五行相生歌

耳有垂珠鼻有梁，金水相生主大昌，眼明耳好多神气，若不为官富更强。

口方鼻直人须贵，金土相生紫绶郎。

唇方眼黑木生火，为人志气多财粮。

舌长唇厚火生土，此人有福中年昌。

眼长眉秀足风流，身坐金章朝审堂。

五行相克歌

耳大唇薄水克火，衣食贫寒空有智。

唇大耳薄亦如然，此相之人终不贵。

鼻大眼小金克木，一世贫寒受孤独。

眼大鼻小难为成，虽有资财寿命促。

舌小耳大水克火，急性孤独区人我。

耳小舌大亦不仁，悭吝心恶多灾祸。

舌大鼻小火克金，钱财方盛祸来侵。

鼻大舌小招贫苦，寿长无子送郊林。

眼大唇小木克土，相此之人终不富。

唇大眼小贵难求，到老贫寒死无墓。

五行比和相应

耳反须贴肉，鼻仰山根足。

眼露黑睛多，唇反齿如玉。

脸近于眼口，必主公卿福。

只恐寿不延，性气刚难伏。

四堂学位

一曰眼为官学堂，欲得长而秀清，黑白分明，主有官职。

二曰当门两齿为内学堂，欲得白而平正、密而莹大者，主有忠信德行。

三曰额为禄学堂，欲得方而广、莹而峻，主爵禄富贵。

四曰耳门之前为外学堂，欲得平满光莹，主聪明学识也。

三辅学堂

上辅学堂者，身自天中至印左右横列十位，谓之二分部。

光润全起，成就平如径寸，主大贵，出将入相，官至二品。

更若中辅全者，位极人臣一品之职。

上辅有一部缺陷，仍以中下辅参之。

此而不成就，止主参领权务，出五主命，官至二品。

或中下全陷无部应得，主给承郎。

侯武更东西岳起，地角高额相应之时，节戟方面，或中辅更一分应之，必为真宰之位。

当荣极旺二十年早遂，中限当秉生杀。

若下辅二分应者亦无缺陷，当主大权。

然下辅主繁冗之职，即不能久居相府，当镇方郡，必建旌旗。

若下二分与上辅全备，即使相矣。

若上合一分、中辅一分全者，亦主内制清要之位。

或只相部合一分五厘，余别无应，形足气清，必给谏御史之职。

更中辅五厘应之，必殊常紧要之位，才名挺动四方。

中辅二分全者，应为成就，主卿监使相兵将之权。

或东西岳起，地角朝厚，武官主侯伯之封。

中上三分全好者，大权。

一为皆小通无滞，一为旺二十年。

所谓兰膏成就，学堂宽博，真贵人也。

若学堂或圆或方，五分俱起，统摄万邦助国王，侯伯之相。

以上若一位枯干，恶色、乱纹痕，皆为破陷，虽郡城职位，多滞迍 也。

中辅学堂者，自山根下至准上两眼正口并额骨六位，谓之一分位。

若位丰隆，或若红紫色光泽，无断纹痕、翳黡黑痣，主都察台阁清资。

不然，兵刑之位，一生少滞无灾，有声名。

更下辅一家全应，必为四品荫深（一作卿监）正郎之职。

若下辅二分全与中辅俱好，即三公尚书侍郎。

不入两府。

有威权重名动朝野，武臣则建节方外将帅之权。

其下辅成其中辅有五厘不成就，亦主卿监四品官。

若中辅全就而龙虎外起，并主三品之位。

如形神端静，部位相称，骨气清秀，头角深长，高入发际，主给谏轻要之职。

其气昏浊，部位不明，疵瘢黑痣，是谓缺陷有破，乃一生少权，无声多滞，官职歇灭。

凡相人宜细详消息，则不失矣。

下辅学堂者，自元璧下至颐额四位谓之二分位。

二位丰满明泽光润而全成就者，主卿监正郎、兵将藩府、繁剧要务之任。

如武臣，则防团刺史守边之职。

如二分俱备，只左右破陷四厘者，可取准头应之。

亦主有五品、三品职官。

武则诸司使副之位，然须多滞，晚年方达者。

下辅每分即有五厘、两处共成一分者，京官幕职而已。

若中辅兼得二厘，光润丰满，亦可位至员郎。

或即上辅两三部中相应合，成一分七厘者，主正郎声望清显。

其上中下三辅合得八厘者，文主令禄幕府之官，武当借职班行之位。

若三两处每处二三厘合成一分者，虽无官职，亦主衣食自足。

若上部一分学堂，员郎之位，二分学堂，两眉分制，或中下学堂应之，则将相资财职。

上部学堂二分，其三分者，不入两府，主兵奖之权。

共得四分者，出将入相。

五分全就者，总摄四方，贵不可言也。

上左右十位二分，中六位一分，下四位二分，都计无分此也。

## 卷三

心术论

形不胜貌，心不昧术，久昧者，不明也。

为物所役，故屈于用心，为事所夺，故谬于择术。

卒至凶咎、悔吝之及也，然后怨天尤人，比比皆是。

每一念想，未尝不为太息。

然临事制物，正心术而可取者有七，乖心术而不可取者，亦有七。

所可取者何？一曰忠孝，二曰平等，三曰宽容，四曰纯粹，五曰施惠，六曰有常，七曰刚直。

其不可取者，一曰阴恶，二曰邪秽，三曰苛察，四曰矜夸，五曰奔竞，六曰谄谀，七曰苟且，此皆出心术之不同，而感于异也。

此古人有论心择术之戒也，或曰：“心术之不可取与所可取者各有，此于形可得乎？”曰：“貌端气和者忠孝，骨正色静者平等，眉开眼大者宽容，气和闲暇者纯粹，面开准黄者施惠，鼻直神定者有常；刚肃貌古者刚直。

有是七者，在所取也。

眼凶神露者险恶，眼下嫩色者邪秽，眼深肉横者苛察，眼有忿气者矜夸，眼急色杂者奔竞，视流容笑者谄谀，气粗身摇者苟且。

有此七者，为心术，在所不取也。

如眼下肉生，龙宫福堂，黄气盘绕，是有阴德之人也。

夫德物无心，临事无物，体道而出，体道而入，世间种种，一无于吾之灵台，果何心术之有哉？所谓心术者，乃以勉人之不及已。

惧而行之，亦可以同归乎善，而受道也。

（《玉管照神》“七可取”同）

论德

德之为义大矣哉！天之有大德也，四时行而长处高；地之有至德也，万物生而长处厚。

人之有德也，亦若是矣。

是故人道祐之，人心归之，享长生之荣，且能孝于亲，能忠于君，能和于人，能齐于物。

为德之先，为行之表。

虽未阳赏，必获阴报，未及其身，必及子息。

是以善相者，先察其德，后相其形。

故德每里而形恶，无妨为君子；形善而行凶，不害为小人。

荀子曰：“相形不如相心，论心不如论德。

”此劝人为善也，又言其德为先矣。

夫形者，譬之匠也。

材既美矣，匠拙则弃之，乃为不材之木也。

人之形美矣，苟无德，则形以虚美，而天祸人损，遭之无疑也。

是知德在形先，形居德后，乍可有德而形恶，不可形善而无德矣。

死生论

古之至人以生为劳佚，以死为休息。

是以知来去非我，而可以生可以死也，将独立乎万物之上，斡旋乾坤于太虚之中。

果何得死生而相邪？此郑之神巫，见带人子，始以其子不可复治，终则未死而老也。

徒下愚而不知道，汩没世事，认己为有，认物为我，以生为可悦，以死为可恶。

内焉所藏于心，思虑萦萦，妄意一生，面目乃变，使人得以相之。

故神昏者死，神乱者死，神浮者死，神杂者死，以此言谈动止俱失，当不过数旬而死矣。

须臾看浅深而断，然不可拘也。

呜呼！死生亦大矣。

世之迷者，须臾看浅深而断，然不可拘也。

呜呼！死生亦大矣。

世之迷者，改头换面，沉溺苦海，不知究也。

胡不断所寂灭观相，识本来面目，一证人事。

如曰不然，未免流转死生之途，而受苦恼也。

论神

神之为道，出而不可见，隐而不可求，故虚而无形也。

则是所要之于心，隐而无象也。

则可测之于形，昭昭然见于眉目之上，幽幽然运于五脏之里。

故人云晤尽则神游于眼，六德则神思于心，是神出处于形而为之表，犹日月之光，外照万物，而其神隐于日月之内也。

且夫人之眼明则神清，昏则神浊。

清则六德多，六昧少；浊则六昧多，六德少。

夫梦之境界，盖神游于心，而所游远亦出五脏六腑之间，与夫耳目视听之内也。

其所游之象与所见之事，或因想而成，或遇事而至，亦吾一身所自有也。

故梦中所见之事，乃在吾一身之中，非出吾一身之外矣。

故白眼禅师说梦有五境：一曰虚境，二曰实境，三曰过去境，四曰现在境，五曰未来境。

是神躁则境生，神静则境灭。

则知是境也，由人动静而生者也。

夫望其形，或洒然而清，或翘然而秀，或皎然而明，或凝然而莹，眉目耸动，精彩射人，皆由神发于内，而见于表也。

其神清而和、明而彻者，富贵之象也；昏而浊、柔而怯者，贫薄之相也。

实而静者其神和（《玉管》云：“详而静者其神安，虚而急者其神躁。

”）故于君子善养其性者，无暴其气。

其气不暴，则形安。

形安而神不全者，未之有也。

又云：气者，阴阳之移人，无寒暑之故，不其难乎？仿佛之间，变则有气。

神则同乎气，而有所主也。

及乎气变而有形，神止乎形而有寓也。

变而有生，神则未尝生。

变而有死，神者未尝死。

古之得道者，不染尘埃，不役于事，为知神之妙，与太虚同体知神之微，与造化同用，则为圣人至人、神人。

为用如此，是形在人事间者，神则藏于心，发现于眉目之间。

犹未失其本真。

则以古为上，清次之，藏次之，媚又次之。

如流散昏浊，是其从谬至迷，一至如此，不足论也。

耸然不动，视之有威，谓之古。

澄然莹澈，视之可爱，谓之清。

怡然洒落，视之难舍，谓之媚。

各得其体格神气而赋之，未有不为公卿。

达而上，则神仙矣。

媚虽有贵，乃阿谀谗佞之人。

虽在朝廷，身之进退，亦何足数？似明不明，似峻不峻，谓之流散。

似醉不醉，似困不困，谓之昏浊。

呜呼！人之丧精失灵，不知神之所谓。

以至为万物同出入于机，不知觉也。

论神有余

神之有余者，眼色清莹，顾盼不斜，眉秀而长，精彩耸动，容貌澄澈，举止汪洋。

洒然远视，若秋月之照霜天；巍然近瞩，似和风之动春花。

临事刚毅，如猛兽而步深山；处众超逸，似丹凤而翔云路。

其坐也，若介石不动；其卧也，如栖鸟不摇。

其形也，洋洋然如平水之流。

昂昂然如孤峰之耸。

言不妄发，性不妄躁，喜怒不动其心，荣辱不易其操。

万态纷错于前而心恒一。

斯皆谓神有余也。

神余者，皆为上贵之相。

凶灾难入，天禄永保其终矣。

论神不足

神之不足者：不醉似醉，常如病酒；不愁似愁，常如忧戚；不睡似睡，如睡才觉；不笑似笑，忽如惊忻。

不嗔似嗔，不喜似喜，不惊似惊，不痴似痴，不畏似畏。

容止昏浊，似染癫痫；神色惨怆，常如有失。

恍惚仓皇，常如恐惧。

谚语涩缩，似羞隐藏。

体貌低催，如遭。

色初鲜而后暗，语先快而后讷。

此皆谓神不足也。

神不足者，多招牢狱枉厄。

有官亦主失位矣。

论气

论一人之至好，御二气以成德，交通而和也，则万物遂其性命；乖戾不调也，则万物失其理。

此乃天地之气，见乎变化也。

石蕴玉而山辉，渊藏珠而川媚。

由夫至精之宝，见忽山川也。

万物之情美，莫不发乎气，而见乎色矣。

夫形者，质也。

气者，用也。

气所以充乎质，质所谓运于气，是以由气以保形，由形以安气。

故质宏则气宽，神安则气静，得失不足以动其气，喜怒不足以乱其神，则于德为有容，于量为有度，是谓厚重之福之相也。

形如材，有松柏荆棘之异，气有规矩准绳之工，随材而成器，随形而制体。

故君子以形为善恶之地，以气为骐骥之马，善御之而得其道也。

是以善人之气，不急不暴，不乱不躁。

宽能容物，若大海之洋洋；和能接物，类春风之习习。

刚而能制，万态不足以动其操；清而能洁，千尘不足以污其色。

小人反是，则不宽而隘，不和而戾，不刚而懦，不清而浊，不正而偏，不舒而急，但视其气之浅深，察其色之躁静，则君子小人可辨矣。

气长而舒和，宽裕而不暴者，为福寿之人；急促而不匀，暴然见乎色者，为薄浅之相也。

且气之为道，又发乎颜表，而为吉凶之兆也。

其散如毛发，其聚如黍米，望之有形，按之无迹。

出入一面之部位，又应人之祸福。

若气呼吸无声，耳不自闻，或卧而不喘者，谓之龟息，寿相也。

其或呼吸气盈而动者，乃为夭死之人。

孟子不顾万钟之禄，以善养其气者也。

争升合之利，而悻悻然戾其色、暴其气者，何足道哉！

气之所以养形，在五脏六腑之间，因七情而敛散。

故发于五岳四渎之上，有六气之变，能清浊以无余，湛然寂如，固山水之渊，非六气可得而取也。

青龙之气，如祥云衬月；朱雀之气，如朝霞映水；勾陈之气，如黑风吹云；螣蛇（玄武）之气，如草木将要灰；白虎之气，如凝脂涂油；元武之气，如腻烟和雾。

六气之中，惟青龙为吉。

其他或主破散，或主忧惊，或主哭泣，或主阴贼。

如骨形不入格，终身为所累。

如骨形正当侯得数，然后气散名显也。

亦看所赋之深浅，而消息之。

人有异相不贵，由为杂气所绕。

如远山奇峰秀嶂，小为云雾所蔽，不可得而见也。

一遇匝地清风，当天皎月，奇峰秀嶂，非特可览于目前，必使留恋难舍也。

大畜秘神气歌

天中青色见，年内染微疴。

直下来年上，定主见阎罗。

只到天牢上，入狱亦由他。

并准青光起，忧惊病至多。

青中更有黑，必损自家钱。

散下双众狱，官事欲相牵。

印堂黄气起，官禄定高迁。

白气家遭丧，青来口舌缠。

中正发黄丝，守令职无疑。

赤点中心出，公事别妻儿。

青光惊必恐，黑色怪神窥。

白色忧丧事，迍邅事日随。

白丝拦鼻上，绕口当年衰。

黑生一日内，财被贼来欺。

黑气横长起，夫妻欲散离。

白光横过鼻，子息更妨之。

讼狱横气起，在禁脱枷灾。

青丝下眉首，入狱共咨嗟。

黑气如斯至，狱死更无救。

赤又浮青色，离狱亦有咎。

黄气生高广，如鼓挂悬空。

百日为明牧，无中定贵封。

黄色来四季，应好事千通。

色又房心应，官高职转雄。

若占天中位，荣华与广同。

双人促一鼓，必定拜三公。

入准天中应，侯王列土封。

印堂黄似月，魁第扼朝中。

日角黄丝发，兄弟有欢怡。

白光来库墓，刀兵自失期。

入匮爱财物，元坐斗讼疑。

喧争观上下，朱光口舌非。

厨中发黄色，喜在六旬余。

或因州府事，得职又非处。

房心生日花，飞道入山家。

不来日下住，抱疾主颠邪。

天庭发黄色，白屋出公卿。

青白如还起，高官被罢停。

白黄居此位，妻儿人折迎。

若遇他人妇，必定共交情。

乡路黄丝发，公卿白日封。

赤气离乡走，黑光死路中。

白色来就额，不出五旬间。

走丧终是有，防避定应难。

眉头黄色起，喜事自相迎。

若见红光起，吉庆更加荣。

白气圆眉转，因之或受惊。

直下君须看，入狱见灾迍。

若下来年上，徒流仔细防。

中阳黄气起，至年定封侯。

赤气来奸坐，妇人外遭偷。

尺阳黄润泽，妻妾岂常人。

目下黄来耳，官职自荣身。

眉头生赤气，准上又相迎。

多应一年内，无辜入沓冥。

白光游目下，哭泣即时闻。

旋绕眉间转，家因犯鬼神。

黑光迎目下，子息病相侵。

若方圆一寸，罪至决归刑。

颧上黄色新，参迎见贵人。

白光停巷路，定作远行身。

黄白入奸门，飞来入精舍。

妇人自此奸，不论春与夏。

直上准头齐，阴相得盗藉。

走去石颧停，妹姊外人话。

如至众人部，定作郎君妇，

黄光径两耳，年中封寿位。

直下似人形，女人得贵婿。

赤色在边庭，浑家被大惊。

若上山林际，尖炎灭天形。

青光在耳畔，蛇蝎恶侵君。

白丝来两眼，当为病死人。

赤光生甲匮，入至命堂中。

只因财产上，讼事见灾凶。

赤色入栏枥，牛马不能行。

青光被触损，黑气至无生。

奴婢黑气起，仆走休咨鲒。

若有元光发，身当死女家。

陂池发青色，田水有凶灾。

白光防井溺，黑气坠江衰。

部位并生克，无行意审裁。

一虚含万物，消息属天才。

紫堂灵应补气歌

赤色天中年上停，若缠眉际定归冥。

只在天中独横立，斯人清昼被刀兵。

赤下目来红润泽，因功得爵定分明。

赤若眉头分目下，男私外妇女他情。

天中白气来边地，年内逢灾急须避。

直下印堂官事起，夫妇生心要离异。

黑临地部愁亲病，妇人产难终须定，若为准上入奸门，无故因他妇害命。

只来坐上自当身，定是文书来喜庆。

黑色天中欲得平，下来双狱受绳刑。

若到年上身遭病，直来入口死于刑。

气似鸟虚至颧势，忽到两眉忧卒死。

若如小带横眉上，寿绝人间并无子。

圆光黄色天中见，士人必拜公侯面。

凡度之流皆主权，气色四时看改变。

状如钟鼓下天狱，公卿自至荣高禄。

若似蛇状位星郎，庶人得之进金玉。

公庭悬鼓三公相，蚕丝之气得官禄。

色若黄泽一世终，此身必无陷狱刑。

印堂黄色方寸明，八旬之内入朝廷。

赤身来之主失职，上来忠事堪经营。

鼻梁火色忧官扰，青来年上病相萦。

白气当年遭哭泣，黑气入口死分明。

司空黄色应时开。

五旬之内横财来。

上至印堂封爵禄，如日初升位辅台。

准头赤色似生麻，八旬之内有喧哗。

若在公门逢此气，定遭笞挞辱其身。

白气至颐年内死，又知魂魄有虚惊。

黑色两边忧父母，青光黑白丧亲家。

人中黄色甚奇哉，不及眉间喜异常。

若更通行两颊上，必定高荣作正郎。

可怜药部生元色，见病之时不用医。

天府黄荫光润泽，三旬之内得天才。

状如细柳抽纤叶，身入超堂列凤台。

若如紫色红光润，不出旬中喜语来。

阕廷黄色上天中，大拜公侯在季中。

若至司中微进退，四方相接入皇宫。

武库紫黄如悬鼓，将军印绶位非虚。

若立若飞来入相，不宜受物寄闲居。

兵阑武库即同看，赤光白日被刀攒。

白色外来惊险难，黄光出将见加官。

黑气遭兵须陷死，青光上送无多端。

语息四时生改变，此篇灵应须详观。

气色法诀

凡看人气色，须天色方晓，傍起时，就帷幄中以纸烛照看辨认，方验吉凶无失。

共就檐光处面背，非本分气色者也。

辄不得洗面盥漱饮汤药，然后看之，亦难验矣。

且五脏初气色，即早朝面，养息于心，故侵晨观之，则见五脏五色清气，朝于面也。

其凶恶气色，无时朝发于面。

或触事愤怒而发，或感物忧喜而成，或饮酒而色赤青，或营干而乱，理色活漫，皆非本脏之色。

一时亟发而成，故吉凶难辨也。

其有不于早晚看者，第令凝神静坐，良久看之，庶几有征焉。

若夫不拘早晚，酒后醉中，怒间汗后，更不待停而看者，此则又有一时浮暴之气发见。

其先见之吉凶，难可得也。

气色形状

青色如瓜，黄色如蜡，赤色如火，白色如脂，黑色如漆。

此五者，色之正，发之甚者也。

五脏所生，一曰水。

水之于物为精，其脏在肾，其神元冥，发色为黑，其旺在冬，精具矣则神从之也，二曰火。

火之于物为气，其脏在心，其神丹元，发色为赤，其旺在夏，神至矣则魂从之矣。

三曰木。

木之于物为魂，魂者阳物也，其脏在肝，其神龙烟，发色为青，其旺在春，魂在矣则魄配之也。

四曰金，金之于物为魄，魄者阴物也，其脏在肺，其神皓华，发色为白，其旺在秋，精神魂魄备，其意在焉，故五曰土。

土之于物为意，意者精气也，其脏在脾，其神长黄，发色为黄，其旺四季也。

是故皆朝于一面，而息于五脏也。

五色所生定忧辱。

青色主忧事，若色厚者主忧重，色轻者主忧微，色散者主要忧鲜，色盛者主忧紧。

色白主哭事，若色厚者主大丧，色浮者主轻丧，色散者主外服也，色显者主丧近也。

赤色主扰，若色盛者主刑狱，色浓者主刑死，色暗者主病重，色散者主并瘥也。

黄色主喜庆，若色盛者主大庆，色薄者主小喜，色散者主喜退，急者主喜近也。

六神气色

两眼黑白分明，神元红黄，精彩射人者，谓之青龙之色，主迁转官职，招进财帛喜庆之事。

面色赤如撒丹，扰如烟昏者，病臊者，谓之朱雀之色，主有官灾口舌惊扰之事。

面上拂拂如灰土色，精神昏浊者，谓之螣蛇之色，主惊扰怪梦不详家宅不安之事。

眼色湛浊，黑白不分，神光昏翳，眼下青铺者，谓之勾陈之色，主牵连负累迍滞之事。

两眼白气闪闪，似泪不泪，莹白光者，谓之白虎之色，主丧凶亡服外孝之事。

唇黑而颤，口傍左右，黑气拂拂者，谓之元武之色，主阴私小人相害，失脱损盗之事。

元灵宝文

夫气之色发天府如豆大，贯鬓边有黄色应者，主得藩郡之任。

黄色光在印堂当中，有一紫色入豆者，一年内主大拜。

黄色在天部，贯金匮及连至精舍道衡，又华盖上盘旋萦绕者，主得兵权，及转职赏财，兼产，主得贵子。

紫色如小蚕许，主将加官，或自封拜，其次领镇。

如颧骨上两道黄色横者，主出外必当，喜事旬日至。

如青色从耳门前出，下临大海者，受少惊恐。

若黑来，主有闻忧内应。

黄在两法令上，及连至准头者，横财四十日内应。

更寿上有应者，得财万贯已上。

青在山根，通过两眼头者，主阴私公事。

紫色从两天中天府直下者，又如蚕丝，三五月半年外作丞郎。

青色从天庭上如韭叶大垂二寸者，主外服期至十日至。

红色如梧桐子许在地部上，主百日内在南方领郡。

天中黄色直下来中正者，八十日内恩赐诏书至，少赤色眉上垂下者，主勘事。

青色或在目上，赤色垂贯眼，及颧上赤者，四十日内忧危刑法。

印堂有黑赤极分明，命门青者，一月内中风，六十日内死，润泽赤者即不死。

赤色从耳门出似马肝色，此是将染腹疾之厄。

赤色如筋在准上下至人中，二十日内被人损，外口舌公事至。

赤色从年上分贯两颧者，八十日内有大杀，公事及身不至死。

地部上起赤色者，吃酒浊病。

赤色贯两令上者，忧公事，四十日至。

赤色从鼻尾中下入家舍者，奴婢中有阴私口舌事成。

赤色如毛，从耳边出，至及兰台上应者，一月内主马失坠厄。

眼头上下有黄色下垂者，左是男喜，右是女喜，及妻有喜。

赤色从眉头连幞颊额边出者，主亏官物、被堪责事情，二十日内至。

如黄色似蚕丝钱许者，贯左右两眉毛上，更印中应时八十日内，主朝判府推也。

色黄如印足起贯边地者，二十日内遭公事失位远行之忧，若黄色应即解之。

赤色从太阳上起入边地起者，被损失眼睑。

色如筋许从外入者，被人谋己，从内出者，拟有相诉之说谨慎。

眼上下脸俱赤者，主家有重病人。

若印部有左右赤色，忧父母厄。

年上微赤，主患脾之并，老不至安。

寿上及准头者，亦忧重病。

若色从金匮起，贯连寿上甲匮不到悬璧，主得财，其喜兼得水土官，一年内至。

东起贯大海内，当年主水灾。

地部紫色圆黄色，主贵显。

赤色如撒者，二七日内主争讼事。

或如麻筋在两法令上 入狱厄；微赤，刑欲，并两肝来鬓上至争竞之事。

黄色如筋斜两位者，主东南上勾当公事得财，或丁部南上奉使得财物。

若更临金匮如车轮者，得财万数。

色论

天之苍苍，其色正邪？云雾乃其气耳。

人之赋形受命，于天地相为流通，是所禀之气有变动，而色有定体也。

定体之色，不止于苍苍，其属有五行之异。

金色白，木色青，水色黑，火色赤，土色黄。

得正色为五行，不相克者不滞为贵，杂色蔽之即差。

然色之正，不可无气，现日月角温粹可爱为贵。

如枯燥昏暗，不独难发，亦平生多主脾胸心腹之疾，水火狱讼之厄。

或因骨肉法部局可取，纵发则灾立至。

古人有蚕吐丝之说，自颔而开。

其吐丝也，通体明快。

人之将发，自准头而开。

其顿发见无翳，则职分不免有凶。

或无瑕翳，则全吉矣。

更在知五色所生，非吉凶之属，论色无出此者。

有神色未透天庭亦发者，是其准头开而得部位贵，皆以相应，不必至天庭也。

或有阴晴未定，不必至准头也。

所谓贵处，印堂、帝座、内府、驿马、龙虎、日月、地角是也。

无贵而顿觉，是谓不详。

此说非言可尽，修养之功，消息之至可见矣。

若夫观之寂然，难取难舍，有道者之色；观之滢然，不杂不乱，得意者之色；如娇如满，自得者之色；视之惨然，阴合阳散，细人之色；视之茫然，如得如失，有忧之色。

其顿发皆准头也。

（《妙观经。

色论》同）五行之人，得其本色，或得相生之色者善。

五色得地者，春色要青，夏色要红，秋色要白，冬色要黑，又尽善也。

（余与《玮琳洞中秘密经》同）司机旺、相、休、囚：春三月青色旺，赤色相，白色囚，黑色死；夏三月赤色旺，青色相，黑色囚，白色死；秋三月白色旺，赤色相，青色囚，黑色死；冬三月黑色旺，白色相，赤色囚，青色死。

四季气色形状

春欲起，夏欲横，秋欲下，冬欲藏。

失其时者，皆不利也。

亦犹四时物理。

且春欲起者，春有出生之象； 夏欲横者，夏有长养之象；秋欲下者，秋有收敛之象，冬欲藏者，冬有闭塞之象。

其有或方或圆，形象万端者，亦在别术断之。

青色出没

青色初起如铜青。

将盛之时，如草木初生；欲去之时，如碧云之色，霏霏然浮散。

五行属木，旺在春，相于夏，囚于秋，死于冬。

发则主忧。

枯主外忧，润主大忧。

混主远忧，三主忧解，应在亥卯未日及月，以色深浅断之。

青色吉凶歌

天中光泽得诏贵，枯燥须忧诏责亡。

秋色发从年上去，阴私口舌厄难当。

阳尺忧行兼疾病，天庭主客系堪忧。

交友妇须通外客，司空或起被徒囚。

巷路但成百里威，太阳定与妻相打，外伤枉死被谗言。

若是太阴连如日，必遭县宰恶笞鞭。

房小春发当生子，寿上当忧口舌牵。

坑堑对须看大怪，陂池（寿上应以上同）蛇怪不堪言。

山林花鸟妖呈异，栏枥马牛有怪愆。

忽在井灶釜鸣响，不然井溢涌寒泉。

命门甲匮忧凶厄，准头兄弟父母丧。

散失主边防失职，人中愁有别离伤。

承浆不如当遭病，大海须防水溺亡。

若临日月须忧贼，若有川文官禄全。

日角临蚕如傅粉，印堂退口病延迟。

道上或逢忧阻滞，山林蛇虎厄难当。

若来金匮并墙壁，财物三旬共可伤，奸门怕被外妻挠。

眼下横来病苦缠，寿上若逢忧病厄，更忧债负祸来煎。

口畔入来忧饿死，更兼枉滥事相牵。

三位囚伤子孙损，半日之间入墓眠。

天门三十日财至，天井圆珠武官位。

病人值此病难安，囚人见之尤迍滞。

黄色出没

黄色初起，如蚕吐丝。

将盛之时，如茧之未缫，或如马尾。

欲去之时，如柳色之花，抟聚班驳然。

五行属土，旺在两季。

相于春，休于夏，囚于秋，死于冬。

又为胎养之。

发则皆主吉庆，但不宜入口，即病瘟疫。

如则在酉申寅年戌日应之，旬则在子戌辰旬应之，万无一差，须以深浅断远近为定耳。

黄色吉凶歌

黄色天中列土分，圆光重大拜公卿。

更过年上井灶部，有功常受赐高勋，或如月出照年上（天中入），定当宿卫入朝门。

若经两阙（天中入）即征拜，金匮（天中入）诏赐帛与银。

忽至阙廷（天中入）官骤转，不然即是得财盈。

或是龙形须受赏，如悬钟鼓主槐庭。

若似蚕丝官必得，春来年上喜忻忻。

武库光润将军福，亦主喜庆阳尺并。

母墓喜并田宅事，更宜父母少灾迍。

司空百日得财宝，右府里内敕来征。

重眉交友如棋子，七个旬中左右丞。

更过（重眉过）山林天中者，征为博士最为荣。

印堂如月六旬内，拜作将军镇百城。

便似连刀天庭至（上至天庭），下及准头亦分明。

断他县令忽迁转，长吏分官直阙庭。

火体发明多喜庆，亦言远信至逡巡。

山根听向皆称遂，太阳必定得财庆。

少阳喜庆重重过，鱼尾有吉引前行。

若似龙形年上见，连色天中拜上卿。

眉眼之下有子象，左黄生男右生女。

妇女有以反前谕，金匮家内财帛人。

寿上柳叶主财入，归来远信至中庭。

出自准头庭冲位（天中天庭），骤贵封侯起有乘。

兰台必得尚书绶，内厨酒食倍逢恩。

大海惟宜涉江者，日月三公位显清。

甲匮牛马喜方成。

眉位有园多好事，酒樽酒馔得丰醇。

赤色出没

赤色初起，如火始然。

将盛之时，炎炎如绛缯。

欲去之时，如连珠累累然而去。

于五行属火。

旺在夏，相于春，囚于秋，死于冬。

发，主公私斗讼口舌惊扰之事。

润，主刑厄。

细薄，主口舌鞭笞。

应寅午戌并巳未如，旬中则辰戌，以色定之。

赤色吉凶歌

天中连印笔头赤，中旬车马惊令死。

下来年上争竞灾，左右远行须病住。

阳尺惊恐厄斗生，武库友妇折伤灾。

天庭必有忧囚事，若见司空斗骂来。

交友朋求离别去，在职当忧上位刑。

无职定同父友斗，额角如值死于兵。

印堂争斗被忧囚，若在山根惊怕忧。

太阳夫妻求离别，年上暴厄亦堪愁。

又却断他生贵子，房中妻不产贤侯。

三男三女病灾迍，寿上如豆与妻争。

年上准头连发此，夫妻争斗太难明。

命门甲匮须兵死，准头官府事牵萦。

墙壁之上财必失，外圆当紫得官荣。

武官巡捕看鱼尾，盗贼收擒倍称情。

牛角看来牛马厄。

山林蛇虎又堪惊。

忽眼下如蚕丝发，妻子因何争斗声。

金匮奸门招挠事，承浆为酒起喧争。

陂池井部相连接，因水逢财却称情。

田上见之田地退，口边横入祸全生，酒樽酒肉宜相会，地阁田岸有讼成。

若在山林须慎火。

又兼家内损财并。

命门发到山根上，更过眉上左耳平。

只定六旬遭法死，妇人右耳疾来频。

白色出没

白色初起，如白尘拂拂。

将盛之时，如腻粉散点，或如白纸。

欲去之时，如灰垢之散。

五行属金。

旺在秋，相于夏，囚于春，死于冬。

发，主哭泣忧挠。

润，主哀泣。

细，忧重；浮，忧轻；散，病瘥。

应在巳酉丑日，旬在子戌旬中应之，及秋月。

白色吉凶歌

天中春色来年上，斗战刀兵事可愁。

左厢必定主忧恼，阳尺将行走外州。

发在奸门因妇女，皮乾入狱内遭囚。

又主男女相妒害，交友妇须被外求。

山根见者主忧囚，男女逢他必死忧。

寿上徒囚君不见，堂上父母死堪愁。

命门甲匮凶来急，内厨酒肉致伤亡。

承浆逢见身当丧，大海遭时主水殃。

印堂白气哭爷娘，若在命门兄弟当。

奸门若招主私动，中岳横纹家有丧。

日月角中忧重服，法令陂池脚足伤。

眼下横纹夫妇斗，准头还是竞田庄。

地阁横遮牛马损，若侵年寿死公婆。

入口分明忧口舌，囷仓上有贼还多。

黑色出没

黑色初起，如乌鸟尾。

将盛之时，如黑发得膏。

欲去之时，如落垢味。

五行属水。

旺于冬，相于秋，囚于夏，死于春。

发，主病灾厄。

润，主死亦兵亡。

枯翳客死，散主病痊。

日应在申子辰日，旬应在甲寅旬及冬月，以旺为应。

黑色吉凶歌

天中必定失官勋，忽于颧上似官刑。

若还至下来年上，病患相缠丧此身。

天狱年上应狱死，高广逢时病主亡，阳尺过来凶可得，天庭客死在他乡。

四煞贼来成凶贼，司空病疾苦缠身。

右府生来忧此位，重眉不利远行征。

额角黑广善为偷，印堂移徙看他州。

山根必死于旬日，太阳疾病厄堪忧。

牢狱至眼忧牢，法令入口形分八。

更有眉头青色应，白日饮酒还醉杀。

眼目更兼赤色间，二旬或讼见血光。

外阳发被人欺劫，年上忧死困灾伤。

男女忧他男女厄，寿上入耳卒中亡。

命下甲匮遭烧死，准头忧病外来殃。

黑发三阳黑气多，失官停职事波波。

更上发来年寿上，天中有黑见阎罗。

黑气入口死于夏，颧上兄弟妇奔逃。

奸门切忌女相干，日角若临妻亦亡。

井部黑气水溺死，印堂退光非谬假。

横飞寿上防逢灾，六十日内须应也。

黑气额上父母死，生来眼下子孙殃。

若见下来年寿上，自然病起入冥途。

黑气三阳至盗门，奸死贼寇岂堪论。

更见黑气鼻准上，知君财破避无门。

黑生妻部及年上，妻厄身灾非是旺。

更兼入井下陂池，切记水殃心莫忘。

黑气朦朦散面门，四季切忌小灾迍。

若生口入气厨灶，必定遭他毒药人。

黑色天中年寿上，更从地阁似烟笼。

又如黑色初发散，此个须臾命必终。

眉间横入左右耳，百日之中人定死。

天明天井忌失财，驿马常防遭险坠。

虎角频遭虎犬伤，人中井部水中亡。

年寿山根同位断，地阁争田讼见殃。

若侵法令遭公讼，大海见之奴婢逃。

墙壁生来合中岳，定归泉下哭声高。

紫色出没

紫色初起，如兔毫。

将盛之时，如紫草。

欲去之时，如淡烟笼枯水，隐隐然得土木之余气，为四时胎养之气。

亦旺在四季，更无休囚。

发皆为吉，应日亦与黄色同意矣。

紫色吉凶歌

紫色天中八时分，兰台月角得财频。

法令生来逢印信，终是刑名不及身。

寿上俄然一字横，家中新妇喜分明。

天门川字将军禄，天井圆珠享大荣。

元壁福堂知积庆，若当地阁创家居。

山根忽有终加职，驿马全生喜有余。

元壁左边迁官职，山林精舍喜相须。

陂池位上增余福，中岳横纹贵自如。

十天罗

十天罗者，天之凶杀之神也。

人亦有所像，多满面黑色四起，为死气天罗；白色者，为丧哭天罗；青色者，为忧滞天罗。

《玉管照神》局又云：“青色深者，亦主丧死。

黄色者，为疾病天罗；如脂膏涂抹者，为酒食天罗；眼流而视急者，奸淫天罗；色焦如火者，为破败天罗；如醉如睡者，为牢狱天罗；笑语失节者，为鬼掩天罗；气如雾昏者，为退散天罗也。

论气色定生死诀

凡气色者，额上忽有气如尘抹者，名曰医无休废，六十日内死。

额上连发际黑气，或白气状如蚯蚓横起者，名曰连天休废，二年内死。

左右鼻孔黑气横过如虚气者，名曰垂起休废，不出六日死。

左右取下如尘黑气者，名曰灵光体废，一年凶死。

颐下拂拂如尘行连项者，名曰缠命休废，八十日内死。

印堂上有赤白色血者，名曰毁禄休废，受极刑死，九十日内死。

鼻上忽忽如尘起或如粉涂者，名曰理狱休废，主居官破位，三年内死。

左右额上拂拂如尘起者，名曰傍行休废，二年内死，财破六亲离厄。

左右两眼忽有白气贯入神光者，名曰烖（灾）神休废，一百日内死。

口四边白色旋绕者，名曰守魂休废，五十日内死。

左右耳边忽若尘成两三条者，名曰飞天休废，一百日内刑狱死。

左右耳轮后气如粉气者，名曰飞天休废，六十日内死。

脑后连脑，白气如尘飞起成条者，名曰贯中休废，三十日主死，决也。

定病气生死之诀

五脏有五气，五气各有时。

春三月白气入口鼻者死。

此得囚死色也。

余皆仿之。

凡看病人，青色从上入下者易瘥，从下去上者难愈。

凡常白忽黑、常黑忽白、常肥常瘦、常瘦暴肥、神魂常静、而恍惚似醉者，色泽常青、而忽昏浊如暗者，丰足不常之变，尽为卒死之兆矣。

病人日冥冥妄视舌卷缩者，谓之心照，即日死。

面色惨黄唇青短缩者，谓之脾绝，不出十日死。

齿牙干焦耳黑而聋者，谓之肾绝。

不出旬日死。

口张不合，眼睛反恶者，谓之肝绝，不出旬日死。

肌肤枯槁，鼻黑孔露者，谓之肺绝，不出旬日死。

凡人目下五色并起者，不出十日死。

发直干脆者，不出半月死。

面色忽如马肝，望之亦如青龙之黑，不出三日死。

四墓发黑者死。

年上横黑气者死。

五命废得紫色者，皆得鬼色死之人也。

## 卷四

论形神

二气未判，则一体冥寂；天地既形，则万物成体。

物之有体也，则其性；人之有形也，则其神。

形神相顺以成道，相资以成德。

故人之生也，有形斯有神，有神斯有道。

神须形而始安，形须神而始运。

盖形能养血，血能养气，气能养神。

是以形全则血全，血全则气全，气全则神全，两者不可不备。

其或神形有余，则为有福之兆；或形神欠亏，乃为祸之基。

故神足于形为贵，形过神者为贱。

乍可神足而形不足，不可形足而神不足也。

论形

夫人之生也，禀阴阳冲和之气，地之形，受五行中正之质，为万物之灵。

故头圆像天，足方像地，眼目像日月，声音像雷霆，血脉像江河，骨节像金石，鼻额像山岳，毛发像草木。

天欲高而圆，地与方而厚，日月欲光明，雷霆欲震响，江河欲流畅，金石欲坚，山岳欲峻，草木欲秀。

故形也，有阴阳刚柔之义，有五形正类之体。

其男子也刚正雄略，乃得阳之宜也；女人也柔顺和媚，乃得阴之宜也。

其形分于五行者，木形长瘦，金形方正，水形肥而圆，土形重而厚，火形赤而上尖。

形正而不陷，乃五行正气。

其或水火相伤，金木相犯，皆为不合之相也，多招灾祸之凶。

其形龙翔海岳，凤戏丹墀，狮坐龟游，虎踞马跃，攀猿舞鹤，回牛浮雁，此皆天地之纯粹，间世之英才也。

故汉高祖有龙颜之喜。

《玉管》云：“卜商有堂堂之貌，唐太宗天日之表，班超则燕颔虎头，黄琬凤睛龟背。

富贵之兆，故皆显著。”

其寒如瘦鹭，视似羊睛，蛇行雀走，犬暴豹声，斯皆贫贱之形发也。

其理浩博，非一言可尽辩也，宜精思以详之。

苟无其类，则吉凶无验矣。

故郭林宗观人有八法：一曰威，为尊严畏惮也。

如豪鹰博物，而百鸟目惊；似怒虎投林，而百兽自惧。

尽神色严，严而人所畏，则主权势也。

二曰厚，为风貌敦重也。

其量如沧海，器如百斛，引之不来，摇之不动，则主福禄也。

三曰清，谓精神翘秀也。

如桂林一枝，昆山片玉，洒然高秀，而无尘翳，俊才贵也。

或清而不厚，近乎薄也。

四曰古，谓骨气岩棱也。

其或部位相应，则为高贵之人。

或浊而不清，近乎俗也。

五曰孤，谓形骨露也。

其项长肩缩，脚斜脑偏，其坐如摇，其形如攫。

又似水中独鹤，雨中鹭鸶，则孤独也。

六曰薄，谓体貌劣弱，其形气轻怯也。

色昏不明，神露不藏，如一叶之舟，而在重波之上，见之者皆知其微薄，则主贫寒也，纵有衣食，必夭折矣。

七曰恶，谓体貌凶顽。

蛇鼠之形，豺狼之声，或性躁神惊，骨伤带破，主凶恶也。

八曰俗，谓形貌昏浊也。

如尘埃之中物，纵有衣食，主迍滞也。

（《名贤相法》五总龟八形与前观人八法同）大抵受气有清浊，成形有贵贱。

故丰厚谨严者，不富则贵；浅薄清躁，不贫则夭。

女人之气与其和，形与严谨，言语柔而不暴，缓而不迫，行坐欲端而不侧，视欲正而不流，则大贵也。

五形

人禀天地之气，而有五行之类也。

故木形者，耸而瘦，挺而直，长而露节，头隆而额耸也。

或肉重而肥，腰偏而背瘦，非木之善。

金形者，小而坚，方而正。

形短不为之不足，肉坚不为之有余也。

水形者，短而浮，阔而厚，则俯然而流也。

土形者，敦而厚，重而实，背隆腰厚，其形似龟也。

火形者，上尖而下阔，上轻而下重，性躁急而炎炎也。

故五形欲得相生无克，如木形之人，木之声高而亮，其性仁而静，相之善也。

其或五行相克，声音相反，为形重灾祸之人也。

（《玉管照神局》同）

论看形神体象

凡看形神，须类物性，行飞腾越，先有所肖。

后看气色衰旺，五岳四渎朝对如何，虽有好形神，而五位无出彩者，此人应事歇灭而如初也。

形神虽不足，五岳虽不应，而有长旺色者，衣食自然。

凡看形神，须察气色看之，则万无一失也。

论形不足

形之不足者：头顶尖薄，肩膊狭斜，腰肋疏细，肢节短促；掌薄捐疏，唇蹇额塌，鼻仰耳反，臀低胸陷；一眉曲，一眉直，一眼仰，一眼低，一睛大，一睛小，一颧高，一颧低；一手有纹，一手无纹；睡中开眼，男子女声；齿黄而露，口臭而尖；秃顶无发，眼深不见；行走欹斜，颜色痿怯；头小而身大，上短而下长。

此谓之形不足也，多疾而短命，福薄而贫贱矣。

论形有余

形之有余者：头顶园厚，腹背丰隆；额阔口方，唇红齿白；耳圆成珠，鼻直如胆；眼分黑白，眉秀疏长；肩膊齐厚，胸前平广；腹圆垂下，出语宏亮；行坐端正，五岳朝起；三停相称，肉腻骨细，手长足方，望之巍巍然而来，仰之怡怡然而坐，此皆谓形有余也。

形有余者，令人长寿少病，富而有荣矣。

鹤形

鹤形者：三才相等，眼细眉长，鼻尖而小，身长垂口，身体上下，一般细长，面正地阁小，五官俱好，正鹤形也；或行缓者，单鹤形也；面部有杂，鼻大口小，或口大准起者，孤鹤形也；五色不分，神气不足，病鹤形也。

正鹤形 正鹤形神大贵人，生来衣食不曾贫。

命居三馆把卿位，寿算仍须过百春。

单鹤形 单鹤形神艺出群，生来聪俊过常人。

贵当富显驰千里，财帛犹丰不受贫。

孤鹤形 孤鹤形神恶毒人，妨儿克子只孤身，妻儿生别生离去，老至须教独受贫。

病鹤形 病鹤形人命不长，生来破败少田庄。

中年定受贫寒苦，无子无孙走路旁。

凤形

凤形者：额长，三停平满，耳轮贴肉，山根高耸，准头圆润，眼长而尾起，口如莲，眉粗而秀，仓库五官六府俱好，正凤形也；其或眉尖眼尖，下短或身侧，小凤形也；身长耸，其精神缓急者，丹凤形也。

如额低精神慢，眉长不应，是病凤形也。

正凤形 正凤形高贵且强，生居九鼎出朝堂。

一生聪智多文学，大国为臣小国王。

小凤形 小凤形神福禄强，生来富贵不寻常。

中年显达官荣盛，大业洪勋远播扬。

病凤形 病凤形神虽性灵，聪明文学有声名。

都缘难得官班位，纵得官班却见迍。

龟形

龟形者，头圆项短，身大背厚，眼细口大，面阔元壁朝接，山根高起，正龟形也；其或精神乱过者，出水龟形也；或诸部位有不应，然而精神美悦者，戏龟形也；五色不分，诸位不应。

而多厚黑，精神足者，藏龟形也。

正龟形 正龟形神寿年多，生居两辅众难过。

初年名远扬千里。

后者荣华万国歌。

出水龟形 出水龟形久必荣，生来聪敏起名声。

寿虽七十身孤独，兄弟妻儿定不成。

戏龟形 戏龟形人文艺多，只宜晚禄供山河。

中年虽得荷衣挂，末岁须防给谏过。

藏龟形 藏龟形人衣食荣，初依父母有空名。

年老难免饥寒苦，独力孤形少弟兄。

犀形

犀形者：头四方，印堂阔，地阁厚重，眼圆眉大薄，五岳正，天庭起，行步起，行步熏而阔，五官六府惧好，正犀形也；面部同而步急速，手腰背动举者，出水犀形也；面部五官六府有破，不举短促，是入水犀形也；面虽部位一同而五官不正，身长侧者，戏犀形也。

正犀形 正犀形神是贵人，职居馆殿足金银。

寿年八十人皆敬，百世荣华及子孙。

出水犀形 出水犀形是正郎，晚年高职坐朝堂。

金珠钱宝家盈万，寿算应当七十亡。

入水犀形 入水犀形食禄多，出群英俊众难过。

寿年七十庄田盛，一世荣华争奈何。

戏犀形 戏犀形神艺出群，生来卓立不求人。

锦衣玉食谁能及，更寿年高六十春。

虎形

虎形者：头圆项短，地阁重厚，九州团促，眉浓口大，面阔鼻大，五官六府俱好，正虎形也；行走急速，腰身正，视不定（海鹏案：此处有脱文。）

此入林虎形也；面部虽同，精神带慢，顾视偏斜者，此落坑虎形也。

正虎形 正虎形人是大僚，文操武略富偏饶。

生来便有三公位，老后须登驷马骄。

出林虎形 出林虎形性正刚，生来聪智足文章。

初年荣达高官职，位入星郎耀四方。

入林虎形 入林虎形是正郎，名传声价最高强。

只缘心志多藏毒，暗恐消磨寿不长。

落坑虎形 落坑虎形不可亲，毒忿生来爱陷人。

锦帛资财虽积蓄，争知寿不过多春。

狮子形

狮子形者：额方眉大，口阔鼻大，耳大眼大，身肥；天地相应，三才平满，仓库厚，元壁起，五官六府俱好，正狮子形也；若或面部虽同，身小眼部不应，小狮子形也；行慢身重，多精神者，坐狮子形也；若行步踯躅，瞻视不正，精神美悦者，戏狮子形也。

正狮子形 正狮子形额正方，眉浓眼大口须长。

九州高耸耳朝口，出世须教作郡王。

小狮子形 小狮子形主晚荣，生来荣显负清明。

锦帛钱财成巨万，自宜营运保前程。

坐狮子形 坐狮子形是贵人，生来衣食足金银。

清资定入公卿位，寿算仍须八十春。

戏狮子形 戏狮子形衣食足，位归侯相镇山河。

玉宝珠金多积蓄，一生快乐任婆娑

龙形

龙形者：五岳起，三才平满，天地相朝，凤节丰浓，印堂起方寸，边地起，入门阔，眉分八彩，目长二寸，耳长四寸，五官六府俱好者，正龙形也，男即大贵之相，女即妃后之贵也。

若有五色者，定五龙之形也，别述青黄赤白黑五品相。

倘或行步不同，面部有杂，一处不应，即是卧龙形也，即主多禄之位。

或常虎头燕额，即是山龙形也，主将军节度之权。

面上二停身一停。

此主侯伯之位；面上一停身占二停，此主将帅之职也。

正龙形 正龙天下贵无双，上天仪表万邦王。

一流河水须镇断，四方归贡走梯航。

卧龙形 卧龙合主三台位，阐世文章天下名。

官爵定须居一品，及第人皆震一鸣。

山龙形 山龙本是将军位，文武俱全镇庙堂。

三代侯门生贵子，出为兵帅入为王。

五短之形

一头短，二面短，三身短，四手短，五足短。

五者俱短，骨细肉滑，印堂明润，五岳朝界者，少卿公侯之相也。

虽俱五短，而骨粗恶，五岳缺陷，则为下贱之人也。

其或上长下短，则多富贵；上短下长，主居贫下矣。

五长之形

一头长，二面长，三身长，四手长，五足长。

五者俱长，而骨貌半隆，清秀滋润者，善。

如骨肉枯槁，筋脉迸露，虽俱五长，反为贫贱之辈也。

或有手短足长者，主贫而贱；足短手长者，富而贵也。

论声

人之性，动于心而形于身。

故声者，气实藏之。

气构众虚而成响，内以传意，外以应物。

人有声犹钟鼓之响，若大则声宏，若小则声短。

神清气和，则声润而圆畅也；神浊气促，则声焦急而轻嘶也。

（《玉管照神局》音西，噎也，有马鸣也。）

故贵人之声，出于丹田之内，与心气和通，汪洋而外达。

何则？丹田者，声之根也；心气者，声之端也；舌端者，声之表也。

夫根深则表重，根浅则表轻，（《玉管照神局》云：“是知声发于根而见夫表也。）

若夫清而圆，坚而亮，缓而烈，急而和，长而有力有威；若音大如洪钟发响，鼍（钟）鼓震响；音小似寒泉飞韵，琴徽奏曲；接其语则粹然而后动，与之言则悠然而后立；是以声之善者，远而不断，浅而能清，深而能藏，大而不浊，小而能新，细而不乱，出而能明，余响激烈，笙篁宛转流行，能圆能方，如斯之相，并主福禄长年。

若夫小人之声，发于舌端，喘急促而不远，不离唇上，紊杂而断续，急而又嘶，缓而不涩，深而带滞，浅而带躁；或大而散，或长而破，或轻而不匀，或缭绕而无节，或睚眦而暴，或烦乱而浮，粗浊飞散，蹇浅讷涩；或如破钟之响、败鼓之声，或如寒鸡哺雏，饿鸭哽肉，或似病猿求侣，或以孤雁失群；细如秋蚓发吟，大似寒蝉晚噪；雄者如犬暴吠，雌者似羊孤鸣。

如斯之声，皆为浅薄也。

或男作女声细者（《玉管照神局》注云：“谓其柔细而不刚烈也。”）

一世孤穷；女作男声暴者，主一世妨害（《玉管照神局》注云：“谓其刚暴而不和也。”）。

然则身小而音大者，吉；身大而音小者，凶；身声相称者，善。

或干湿不齐者，谓之罗网声；或小或大者，谓之雌雄声，或先进而后急，或先急而后进，或声未止而气绝，或声未举而色先变，皆薄浅之相也。

是以神定于内，而气和于外，则声安而言有先后之序，乃无变色也。

苟神不安，必气不和，则其言先后失序，辞色杂错，皆是小人薄劣之相也。

且声如破筒者富，破瓦者贱，破木则贫，破竹者苦。

公鹅声者多破散，公鸭声者多贱徒。

暴如豺狼者，毒害多。

汪声深堂者，为福人。

故声细如啼，贫贱孤栖；声粗如哭，灾祸相逐。

声音明快，意相远大；声音嫩娇，家活水消。

人之禀五行之形，其声亦有无行之象。

故木音高畅（《玉管照神局》注云：“嘹亮高畅，激越而和。”）

火音焦烈（《玉管照神局》注云：“发之太严，如火之烈，其或躁戾浅暴者，谓之火浊，不善之应也。”），金音如润（《玉管照神局》注云：“和则不戾，润则不枯，叩之为清，击之为纯，又如桐篁奏曲，玉磬流音也。”）

水音圆急（《玉管照神局》注云：“圆而清，急而畅，坚而不散，长而有力，或条达而流，或锵洋而奋。”），土音沉厚（沉则不浅，厚则不薄，洋然发在咽喉之间也。）若与形相生则吉，相克则凶。

为声音分三主，可决成败耳。

初声高者，初主强；中声薄者，中主弱；后声微者，晚年卑。

是以声音主发闭之人，不可不善。

不善者并为凶恶，必多灾难形厄。

有官则多失位，有财则破散，男则不能保其室，女则不能保其家矣。

（《玉管照神局》并《月波洞中记》同。）

凡声最难辨，大抵舌头圆全，清润响快，不宜焦急沉滞，刑破而促。

若人大而声小者，非远器也；人小而声大者，良器也。

又须于五行神论，听五声合与不合，刑与不刑断制，不可言论也，略具五声诀于后：

金声韵长，清响远闻，金圆润则贵，金破则贱。

土声韵重，响亮远闻，重则贵，近薄则贱也。

火声清烈，调畅不懦，完润而慢则贵，焦破则贫贱。

木声韵条达，初全终散，沉重则贵，如轻则贱也。

水声韵清细响急，长细则贵，如轻则贱也。

论五声又不以形类，盖为声无形，但听而会意，则详酌其理。

然后较其吉凶，万不失一也。

五音

五行散为万物，人生万物之上而声亦辨。

其故木音嘹呖高畅，激越而和；火音焦裂躁怒，如火烈烈；金音和而不戾，润而不枯，玉磬流音；水音圆而清，急而畅，或条达而流，或激而发；土音深而不浅，厚而不薄，浑然如发在咽喉之间也。

与形相养相生者吉，与形相克相犯者凶。

行部

行者，进退之节，去就之义，所以见其贵贱之分也。

人之善行如舟之遇水，无所往而不利也。

不善行者，如舟之失水，必有澡阳没溺之患也。

是以贵人之行，如水而流下，身重而脚轻。

（《玉管照神局》注曰：“身端直如水之流下，倏然而往，体不摇也。”）

小人之行，如火炎上，身轻而脚重。

（《玉管照神局》注曰：“如火摇动，其身不正，其脚摇而动。”）

故行不欲昂首而蹶，又不欲侧身而折，太高则亢，太卑则曲，太急则暴，太缓则迟。

周旋而不失其节、进退各中其度者，至贵人也。

且行而头低者多智虑，行而头昂者少情义。

行而偃胸者愚下，行而身平者福而吉。

如虎步者福禄，如龙奔者权贵。

如鹅鸭之步者，家累千金；如马鹿之骤者，奔波一世。

如牛行者富而寿，如蛇行者毒而夭。

雀跳者食不足，猿踯者苦不停。

龟行者福寿，鹤步者灭禄。

雁行者聪明而贤，鼠行者多疑而贱。

行如流舟者富贵，行如急犬者微贱。

蹭蹬而来者，性行不吉；泄泄而往者，财食有余。

脚跟不至地，穷而夭寿。

发足急如奔走者，贱居人下。

行而左右偷视者，心怀望窃；行而回面后顾者，情多惊乱。

大体行之贵也，腰不欲折，头不欲低，发足欲急，进身欲直，起走欲阔，端然而往不凝滞者，贵相也。

行者进退去就之间，欲中规矩。

不及徐动有理者，善也。

肥人形重，行欲如飞，瘦人形轻，行欲如疑，此乃贵相。

若斜身偏肩，如鹊之跳、如蛇之趋者，皆不善也。

论坐

坐所以安止。

欲沉静平正，身不斜不侧，深重盘石，腰背如有所助，终日不倦，神色愈清者贵相。

若如醉如病，如有所思者，皆不善相也。

又云：人之行者属阳，坐者属阴。

故行者体阳为动，坐者像阴为静。

凝然不动者，作之德也；坐而膝摇者，薄劣之人也。

坐而头低者，贫苦之辈也；坐而转身回面者毒，坐而摇头摆脑者狡，公然如石不动者富贵，恍然如猿不定者贫贱。

坐定神气不转者，忠良福禄；坐定乱色变容者，凶恶愚贱。

坐之为道，不端不正，其相不令，能谨能严，其福日添也。

论卧

卧者，休息之期也。

欲得安而静，恬然不动者，福寿之人也。

如狗之蟜者上相，如龙曲者贵人。

睡而开口者短命，梦中咬牙者兵死。

睡开眼者，恶死道路；睡中呓语者，贱中奴婢。

仰形如尸者，贫苦命短；卧中气粗如吼者，愚浊易死。

合面覆卧者饿死，就床便困者顽贱。

爱侧睡者吉庆，多展转者性乱。

少睡者神清而贵，多睡者神浊而贱。

卧易觉者聪敏，卧难醒者愚顽。

喘息不闻者高寿，喘息润匀者命长。

气入多寿，气少短命。

气出嘘嘘之声者，即死丧。

夫睡卧轻摇，未尝安席者，下相也。

论饮食

气血资之以状，姓名系之以存者，饮食也。

故食物不欲语，嚼物不欲怒。

食急者易肥，食迟者多疾。

食少而肥者性宽，食多而瘦者性乱。

饮缓者性和，食如啄者贫。

敛口食者淳和，哆口食者不义，食而齿出者贫苦短命。

嚼似牛者福禄，食如羊者尊荣。

食如虎者将率之权，食如猿者使者之位。

边食边顾，终身穷饥。

食快而不留，祥而不暴，嚼不欲声，吞不欲鸣矣。

（余与《五总龟》同）

## 卷五

论骨肉

立天之道，曰阴与阳；立地之道，曰柔与刚。

故地者具刚柔之体，而能生育万物也。

山者地之刚也，土者地之柔也。

刚而柔则崒嵂而不秀，柔而刚则虚浮而不实。

故人之有骨肉者，亦若是矣。

故肉丰而不欲有余，骨少而不欲不足。

有余则阴胜于阳，不足则阳胜于阴。

阴阳相反，谓之一偏之相。

肉当坚而实，骨当直而耸。

肉不欲在骨之内，为阴之不足；骨不欲生肉之外，为阳之有余。

故人肥则气短，马肥则气喘。

是肉不欲多，骨不欲少也，乃阴阳和平，刚不欲横，横则性刚而多横；肉不欲缓，缓则性柔而多滞。

遍体生毛，则性刚而又急。

肥不欲纹满者，近死之应。

香而暖，白而润，皮欲细而滑，皆美质也。

肉重而粗，皮硬而堆块，色昏而枯，皮黑而臭，癃费多者，非令相也。

若人神气不名，筋不露骨，肉不居体，皮不包肉，皆死之兆也。

又云肉充为肤，宽，肥人宜轻清不露，瘦人宜竖重不枯。

反此者皆不善。

若为肉横者，为带杀肉病，此主凶暴贫夭也。

巍巍峰岳，竖立万福，坚刚而峻，郁茂而秀，此乃天地之骨也。

人之有骨节，亦象山岳金石，欲峻而不欲广，欲圆而不欲粗。

瘦者不欲肉少而骨露，露者多艰少寿也。

（《玉管照神局》注云：“肉不辅骨则骨露，乃多难少福之人也。”）

肥者不与骨隐而肉重，重者乃逆滞夭寿也。

（《玉管照神局》注云：“肉肥重乃迟滞之人也。

肥不与满，或满而盈者，乃速死之人也。”）

骨与肉相称，气与色相和者，福禄之相也。

背攒而体偏，骨寒而肩缩，不贫则夭，不夭则贫矣。

（《玉管照神局》注云：“谓背攒而体偏，骨寒而肩缩，凡物有万状，人有万形，亦有折除。或穷而寿，或富而夭。故云不贫则夭也，”）

日角之左，月角之右，有骨直起，名金城骨，位至公卿。

印堂有骨棱至天庭，名天柱骨，从天庭贯顶名伏犀骨，位至三公。

半顶以前主初年，半顶以后主晚年。

或有侧断者，有迍滞之失。

面上有骨卓起者，颧骨也，主有权势。

灌区相连入耳，名玉梁骨，主寿考。

自臂至肘名龙骨，象君，欲长而大；自肘至腕名虎骨，象臣，欲短而小，故龙衔虎则福，虎衔龙则贱。

夫骨之法，与峻长而舒，圆而竖，直而节应紧，滑而不粗恶，筋而不缠，则为上相也。

且人虽有奇骨，亦须形相称，色相助，方成会器。

苟诸位不应，虽福寿而不贵也，宜细详之。

（《玉管照神局》同。又与《五总龟》相骨同。）

骨者体之干，所受宜清滑长细，内外肉相称。

若骨坚半轻细，与骨肉薄者，近于寒也。

大抵须得耸直不横不露，与肉副应者，为善相也。

薰工论比骨法曰：“凤凰骨，鹦鹉骨，骆驼骨，犀牛骨，猿骨。”

次说微妙难晓，用意深者亦可知也。

论额部

分一面之贵贱，辨三辅之荣辱，莫不定乎额也。

故天庭、天中、司空，俱列乎额，是非摄诸部位，系人之贵贱也。

故其骨欲隆然而起，耸然而阔，其峻如立壁，印堂上至天庭有隐隐骨而见者，少达而荣。

边地山林，皆欲丰广，坑陷贫贱。

额两边辅角骨起长大者，三品之贵。

天中、天庭、司空、中正、印堂五位得端正明净，总显达之人也。

若狭小而发乱低覆者，愚而贫贱也。

额面小窄，至老贫厄；额大面方，至老吉昌。

额角高耸，职位崇重；天中丰隆，仕宦有功。

额小面广，贵处人上。

额方峻起，吉无不利。

额莹无瑕，一世荣华。

（余与《玮琳洞中秘密经》同）

论头部

头部者，处一体之尊，为百骸之长，群阳会集之府，五行正宗之乡。

高而圆，藏虚而大者，令首也。

天高峻而清圆，故三光得以照万物，无为而自运，故道济天下而体常不动，曲成万物之性而常不流。

是以头之像，天之形也。

欲得峻而起，丰满而圆，像天之德也。

欲得严正在上，不侧不摇。

若夫尖薄而小，缺陷而倾者，贫下之仪也。

得坐低斜，或摇或摆，贼劣之相也。

故骨欲丰满而起，俊秀而凸，短则欲厚，长则欲方。

顶突者崇贵，侧陷者夭薄。

头皮厚者足衣食，头皮薄者贫贱。

皮青者吉善，皮白者下贱，皮黄者贫苦，皮赤者凶灾。

头有余皮者，财食丰足；头有肉角者，必有富贵。

左偏损父，右偏损母。

耳后有骨名寿堂骨，耳上有骨名玉楼骨，并至官禄。

行不欲摇头，坐不欲低头，皆为贫弱之相也。

是以身小头大，卑贱之辈；身大头小，触事不了。

头不应身，先贵后贫；头通四角，高权超卓。

牛头四方，富贵吉昌；虎头高起，福禄无比。

狗头尖圆，悲涕流涟；鹿头侧长，志意雄刚。

獭头横阔，心意豁达；象头高厚，福禄长寿。

犀牛崒嵂，富贵无失；驼头蒙洪，福禄永终。

蛇头尖薄，财禄寥落；头尖锐，穷厄无计。

额纹

额之有纹，贵贱可断。

若额方广丰隆而有好纹者，则爵禄崇也。

如额尖狭缺陷，更有恶纹者，则贫贱无疑矣。

三纹偃上者（“三纹偃上者”与以下各种形状的额纹，在《四库全书》本《太清神鉴》中皆有图示之符号，可参看，此处略。）

名曰偃月纹，主朝郎。

三纹偃上，一纹直贯者，名曰天柱骨纹，主节察武臣。

王字纹者，主公侯。

天中竖纹，下至印堂，名曰悬云纹，主卿监。

印堂两纹直上，长三寸者，名曰蛇行纹也，主道路。

井字纹者，主员外。

川字纹者，主忧虑刑丧。

十子纹者，主吉昌。

田字纹者，主富贵。

山字纹者，侍从之荣贵。

乙字纹者，京朝之要职。

水印纹者，主荣贵显达。

额上乱纹交紊，则贫苦多灾。

妇女额有三横纹者，则妨夫害子，贫夭俱至矣。

枕头部

人之骨法中贵者，莫不出于头额之骨。

头骨额骨之奇者，莫不出乎脑骨成枕，人之有此，如山石有玉，江海有珠，一身恃以显荣者也。

故人虽有骨奇异，亦须形貌相副，神气清越，方受天禄。

不然，恐未尽善也。

夫脑后名曰星台，若有骨者名曰枕骨。

凡丰起者，主其人一生富寿。

如或低陷，必主贫夭。

三骨皆圆者（“三骨皆圆者”与以下各种形状的枕骨，在《四库全书》本《太清神鉴》中皆有图示之符号，可参看。此处略。）

名曰三才枕，主使相。

四角各有一骨耸起，中央亦耸者，名曰五岳枕，主封侯。

两骨尖起者，名曰双龙枕，主节枢将军之贵。

四边高中凹者，名曰车轮枕，主公侯。

三骨并者，名曰连光枕，小者为二千石，大者为将相。

一骨弯仰上者，名曰偃月骨，主卿监。

一骨弯俯下者，名曰覆月枕，主朝郎。

两骨俯仰者，名背枕骨，主武关防，又主高文贵显。

上一骨下二骨分排而圆者，名三星枕，主两副制官职。

两方骨皆起角者，名曰四方枕，大者为二千石，小者全禄。

一骨耸起而圆者名曰圆月枕，主任馆殿清职。

上方下圆者，名曰垂露枕，主为员外郎。

上下圆棱似杯者名曰玉樽枕，大者主卿相，小者主刺史。

三骨直起，一骨下横承之者，名曰山字枕，主聪明富贵。

一骨圆一骨方者，名曰叠玉枕，主富而荣。

一骨耸起而尖峻者，名曰象牙枕，主兵将之权。

骨起四角者名曰悬斜枕，主节度武臣。

一骨横截者，名曰一阳枕，主巨富寿高。

大凡骨得近下者过脑而易辨，近上者浅而难验矣。

骨者一定之相，有之则应也。

故古人有言头无恶骨，面无好痣，殆不爽矣。

（《玮琳洞中秘密经》同）。

论面部

面之三停，自发际下至眉间为上停，自眉间至鼻准为中停，自准人中至颌为下停。

夫三停者，以像三才也，上像天，中像人，下像地。

上停长而丰隆，方而广阔者，主贵；中停隆而准、峻而静者，主寿也；下停方而满、端而厚者，主富也。

若上停尖狭缺陷者，主多刑厄之灾，妨克父母，卑贱之相也。

中停短小偏塌者，主不义不仁，智识短少，不得兄弟妻儿之力，亦中年破散也。

下停长而狭、尖而薄者，主无田宅，一生贫苦而艰辛也。

三停皆称，乃上相之人矣。

论眉部

眉者，媚也，为两月之翠盖，一面之仪表。

是谓目之英华，主贤愚之辨也。

故欲疏而细，平而阔，秀而长者，性聪敏也，若夫粗而浓、逆而乱、短而蹙者，性凶顽也。

眉过眼者富，短不覆眼者乏财，压眼者穷逼。

头昂者气刚，卓而竖者性暴，尾下垂性懦。

眉头交者，贫薄妨兄弟；毛逆者，妨妻不良；骨棱起者，凶恶多滞。

眉中黑痣，聪贵而贤；眉高居头，中年大贵。

眉生白毫，多寿；上有直理者，富贵；横理者，贫苦。

中有缺者，多奸计；薄如无者，多狡佞。

是以眉高耸秀，威权禄厚；眉毛长垂，高寿无疑。

眉色光泽，求官易得；眉交不分，早岁归坟。

眉如弯弓，性善不雄；眉如初月，聪明超越。

眉垂如柳，贫浪无守；弯弯似蛾，好色性多。

眉覆眉仰，两母所养；眉如高直，身当清职；眉头交破，迍邅常有也。

论眼部

眼本清净，所以生神，为木星。

欲长秀分明，白如玉，黑如漆，耸而入鬓者，大贵之相也。

若短小而明有异光，轮动乐人者，此又贵而有寿。

若睛凸四露，视有神采者，亦主权杀。

或大而无光，长而无神，外无上下堂，赤脉相侵，睛视不远，眼频动摇，睡沉重不合，目瞳黄者，不善相也。

董正曰：“眼头如眼尾。”

开合含异光者，神仙之相，非凡相也。

更有白刃当前，还目惊溃而眼不及闪者，此主贵权上将之相也。

腰背

行步缓而轻，坐起正而实，是谓有腰。

前视如复物，后视如带臼，是谓有背。

有背无腰，初发后滞；有腰无背，初困终亨，于是发中亦多忧疑。

两者全备，则一生享富贵，毁辱不能及，利害不能动，即有德之人。

且相腰背之法，又不以魁伟而取。

但小以应小，大以应大，皆可矣。

故腰背有旋生者，举止重，正面开，精神藏，阴骘满，气色明，然后能生。

欲知生之时，金以四，木以三，水以一，土以五，火则不能生也。

欲渐不欲顿，欲停不欲偏，如臃肿肥大，乃肉滞矣。

非谓之腰背，则牛行步缓取之，得矣。

（《观妙经》腰背论同上）

论腰

腰者，为腹之山，如肠依山，以恃其安危也。

欲得端而直，阔而厚者，福禄之人也。

弱夫偏而陷、狭而薄者，微贱之徒也。

或薄短者，多成多破；广长者，保禄永终。

直而厚者，富贵也；细而薄者，贫贱。

凹而陷者，穷下；袅而曲者，轻劣。

蜥蜴腰者，性宽而善；件蜂腰者，性鄙而和。

夫臀高而腰陷者，主贱；腰高而臀陷者，主贫。

大体腰欲端阔，臀欲平圆，则称也。

论背

背者，一身之基址也。

人不论肥瘦轻重，皆欲有背。

夫有背者号为有上，须得丰隆不俗，如龟背而广厚平阔，前看如昂，后看如俯，福相也。

或屈而视下，头低而蟠者，非贵相也。

论腹

腹者，内包六腑，圆长者可辨其贫富；下养元灵，扁大者可知其愚智。

故腹欲得圆而大者，智而荣贵；扁而长者，愚而卑贱。

大而近下者，名光朝野；小而近下者，清聪长者。

圆如玉壶者，巨富；窄如雀肚者，至贫。

圆而近下者，富贵；圆而近上者，贫贱。

尖而长者，愚而贱；横而圆者，智而荣。

如抱儿者，富贵；如虾蟆者，贫贱。

贪婪如牛肚者，积财；蹇缩如狗肚者，贱；如羊独者，贫。

如衣裘者富，如筲箕者贫寒。

肚有三壬者，贵而寿。

肚有好痣者智，肚端而妍者才巧，肚扁薄而丑者愚苦。

又云，腹者，包容脏腑，乃身之营也。

欲阔大而垂囊，若横凸者非也。

或若雀腹鼠腹，不为贵相也。

论脐

脐者，是筋脉会要之地，为脏腑总领之关。

古脐欲深而阔，不欲浅而狭。

深而阔者，智而有福；浅而狭者，愚而多贱。

生近上者衣食，生近下者贫薄。

低向下者有识，突向上者无智。

圆而正者善士，斜而丑者恶人。

藏而深者福禄，凸而出者贱矣。

大能吞万物者，名荣邦国；小而一撮者，恶传千里。

论四肢

夫手足者谓之四肢，以象四时。

加之以首，谓之五体，以象五行。

故四时不调，则万物夭阏；四肢不端，则一生困苦。

五行不和，则万物不生；五体不称，则一世贫贱。

是以手足犹木之枝干，节多者则不材之木也。

故手足欲软而滑净，筋骨不露，其白如玉，其直如笋，其滑如苔，其软如绵者，富贵之人。

其或硬而粗大，筋缠骨出，其粗如土，其硬如石，其曲如柴，其肉如肿者，皆为贫徒矣。

论手

手者，其用所以执持，其情所以取舍。

故纤长者性慈而好施，厚短者性鄙而好取。

手垂过膝者，间世英贤；手不过腰者，一生贫贱。

身小而手大者福，身大而手小者贫。

手端厚者福，手薄削者贫。

手粗硬者下贱，手细软者清贵。

手暖香者清华，手臭汗者浊下。

指纤而长者聪俊，指短而秃者愚贱。

指柔和密者积蓄，指硬而疏者破散。

指如春笋者清华富贵，如鼓槌者顽愚。

如剥葱者食禄，如竹节者贫贱。

手薄硬如鸡爪者，无智而贫；手倔强如猪蹄者，愚鲁而贱。

手软如绵囊者至富。

手皮连如鹅足者至贫。

掌长而厚者贵，掌短而薄者贱。

掌硬而圆者愚，掌软而方者富。

四边丰起而中凹者富，四畔薄弱而中凸者财散。

掌润泽者富，掌干枯者贫。

掌红如噀血者荣归，黄如拂土者至贫。

青色者贫苦，白色者寒贱。

掌中心生黑痣子，智而富；掌中四散多横理者，愚而贫也。

相掌纹

一井二井，钱财万贯。

横纹过指最为强，寿限无过得久长。

若得掌中生十字，一生富贵坐高堂。

手背纹多，作事蹉跎，成败几次，方得成和。

一纹华盖，二纹破财，三纹多成多败克妻。

若说华盖纹，初主不安宁，交入中限后，末中事方成。

又云手之有纹者，亦象木之有理。

木之纹理，美为奇材，手之有美纹者，乃为贵质也。

故手掌不可无纹，有纹者上相，无纹者下贱。

纹深而细者吉，纹粗而浅者贱。

掌上三纹：上画应天，象君象父，定其贵贱；中画应人，象贤象愚，辨其贫富；下画应地，象臣象母，主起寿夭。

三纹莹净，纹无破者，福禄之相也。

纵理多者，性乱而灾；横理多者，性急而贱。

竖理直上贯指者，百谋皆遂；乱理散出指缝者，事事破散。

纹理如乱丝者，聪明美禄；纹粗如横木者，愚鲁浊贱。

纹如乱挫者，一世贫苦；纹如撒糠者，一世快乐。

有穿钱纹、辨钱纹者，主进资财；有端笏纹、插笏纹者，文官朝列。

十指上纹如旋螺者荣贵，傍泻如篣筐者破散。

十指上横纹三约者贵，多有奴婢；十指上纹横一钩者贱，被驱使。

有逸纹者将相，有血纹者无印。

有偃月纹车轮纹者吉庆，有阴骘纹延寿这福。

有印纹者贵，田纹富，井纹贵，十子者禄。

有策纹上贯指，名光万国；有按剑纹而加权印者，领军四海。

有法关纹者，凶灾逆而妨害；有夜叉纹者，下贱而愈穷。

大凡纹杂，主大好；而或叉破者，皆为缺陷无成之相矣。

手背纹

手背之纹，其验尚矣，故有五和之理。

五者皆近指上两节这者，谓之龙纹，主天子之师。

下节一为公侯，中节一为使相，无名指有者主要卿监，小指有主朝郎，大指有主巨富。

手背五指皆横纹者，主封侯王；立理贯者，主拜将相。

手背食指之本，亦谓之明堂，有异纹黑痣子主才艺高贵，若成飞禽字体者，又为清显之贵。

大指本有横纹者，谓之玉钏纹，主人敬爱。

一纹二纹者，主朝帝之荣；三纹以上者，主翰苑之贵，男女皆同。

其纹顺得周匝，若或断者绝者，取证无验矣。

爪部

爪之为相，亦可择其美恶，见其贤愚也。

尖而长者聪明，坚而厚者寿。

秃而粗者愚钝，缺而落者病弱。

色红而莹者主贵，色黄而薄者主贱。

色清莹者忠良之性，色白净者闲逸之情。

如桐叶者荣华，如半月者快乐。

如甋瓦者技巧，如板瓦者淳重。

如尖锋者聪俊，如皱石者愚下。

论足

上载一身，下运百体，一为身之良马，一为地之体象。

故虽居其至下，而其功至大，是可别其妍丑，而审其贵贱也。

欲平而厚，正而长，腻而软，乃富贵之相也。

不可侧而薄，横而短，粗而硬，乃贫贱之质也。

足下无纹理者下贱，足下有黑痣者二千石禄。

虽大而薄者贱，虽厚而拘者贫贱。

脚下城跟者，福及子孙；脚下旋纹者，名举千里。

脚下薄如板者贫愚，脚下凹容鱼者富贵。

足纤长者，忠良之贵；足指齐端者，豪选之贤。

足厚四寸者，巨荣极富；足排三德者，两省之权。

大体贵人之足小而厚，贱人之足薄而大焉。

足下细软而多纹者，贵相也；粗硬而无纹路者，贫贱。

足下有龟纹者，二千石禄；足下有禽纹者，八位之职。

足下五指有五策纹者，平生贤哲。

足下有井纹者，升朝之官。

足下有锦绣纹者，食禄万钟。

足下有纹如花树者，横财无数。

足下有纹如剪刀者，藏镪巨万。

足下有纹如人形者，贵压千官。

有三策纹者福而禄，有把螺纹者富而贵。

两小指无则是也，两小指皆有，谓之十螺纹，主性节吝。

十指皆无螺纹者，多破散矣。

## 卷六

黑痣部

夫黑痣者，若山之生林木，地之出堆阜。

山有美质，则生善木以显其秀；地积污土，则长恶阜以文其浊。

是以万物之理，无所不然。

古人之有美质也，则生奇痣以新其贵；生有浊质，则生恶痣以表其贱。

故汉高祖左股有七十二黑子，则见帝王之瑞相也。

凡黑痣生于显处者多凶，生于隐暗之中者多吉。

故生于面者，皆不利也。

黑痣其色黑如墨，赤如朱，善也。

带赤色者主口舌斗竞；带白色者，主忧刑；带黄色者，主遗忘失脱。

此文理之辨相也。

头面黑痣

生发中者主富寿，近上者尤猛贵。

额上有七星黑者，主大贵。

天中主妨父，天庭主妨母，司空妨父母。

印堂心主贵，两耳轮上主富，耳内主寿，颐上主财。

眼胲上主作贼，山根上主克害，山根下主兵死，鼻侧主病苦死。

目上穷困多，眉中主富寿，唇上主吉利，鼻头主妨害刀厄，鼻梁主蹇滞。

人中主求妇易，口侧聚财难，口中主酒食，舌上主虚言，唇下主破财，口角主失职，承浆主醉死，左厢主横死。

高广主亲妨克，阳尺主客死，辅角主病死，边地主外死，转角主贫下，山林主虫伤。

虎角主军门，劫门主弓箭死，青路主客道死。

太阳主妇吉，鱼尾主井亡，奸门主刀杀，天中主水厄，元中主清慎，夫左主丧妻。

长男主克长子，中男主克中儿，次男主克次儿。

金匮主破散，书上无主职，学堂主无学，命门主火厄。

仆使主为贱，婴门主饥寒，小吏主贫薄，中堂主克妻，外宅主无屋，奴婢妨奴。

双坑堑主落崖，陂池主溺水，匮上主客亡，三阳主缢死，盗部主奸窃，两厨主乏食，祖宅主移屋。

大海主水厄，年上主贫困，地角主少田宅，牢狱主刑厄之灾也。

男儿贵格

眼势入天仓，眉清目更长。

准圆年寿起，法令贯颐堂。

两眉过耳耸，唇丹口四方。

承浆朝地角，色正见神光。

起背如披甲，眉清额又方。

官高名四海。

万古播忠良。

又云：眉为华盖眼为星，华盖高兮眼贵明。

地势朝天乘步稳，必当年少作公卿。

两府格

额广而平，天庭不陷，鼻隆而直，地阔不尖。

瘦人有肩背，肥人神愈清。

边广地广，龙骨与虎骨相成。

肉光滑，眉秀轻完满。

兰台廷尉分明，耳贴肉而生，分明为五岳朝正。

口旁有肉起，不论肥瘦，天仓不陷。

骨隆而肉称，色正而光，声不论大小，清圆不破。

肩隆有背有胸，上长下短，手足龙虎相吞。

目不论大小，神藏不露，眼囊大而藏睛。

神贵不乱，厚而不俗，坐稳行轻。

此乃两府格也。

两制格

瘦人额广，肥人额平。

色正肉滑，发细鬓清。

目藏神而远，天仓不陷，鼻隆而直，地角不尖，瘦人肩背厚，肥人神愈清。

边广地广，龙骨与虎骨相成。

君臣相称，耳耸金匮平。

眉轻清秀，色正而明。

正郎格

瘦人色正，肥人不俗，精神隐藏，鼻直口方，肩背丰隆。

瘦人肩背不寒，肥人骨肉相称，举止自重。

员郎格

面目神藏而远，额方骨耸，金匮方平。

瘦人肩背不寒，肥人骨肉相称，举止贵气自重。

男豪富

耳耸天兼长，眉疏口四方。

背隆如负物，胸起似昂藏。

鼻直兼圆准，色老辅神光。

二阳成不陷，颧骨插天仓。

手足如绵软，双绦寿带长。

不唯身主富，更定子孙昌。

长寿禄

耳耸势兼长，眉清口四方。

额方分日月，眼下露神光。

鼻直兼圆准，颐方法令长。

脑圆成玉枕，地角辅承浆。

牛项兼鹳目，肩隆井灶藏。

骨刚过上寿，清德寿无疆。

夭寿

眉促又相连，唇轻额又尖。

鼻低横有骨，头细却无肩。

眼露还无寿，形寒不老年。

额亏边地窄，轮反而朝前。

色嫩兼生火，声焦命岂延。

眼光浮泛露，三十入黄泉。

先贱后贵

额小初年滞，神清色且牢。

气寒神自远，势怯意偏豪。

光额终成器，颐完禄位高。

色黄虽未发，五岳已相朝。

莫道多迍滞，逢时自发苗。

不唯官禄位，财帛自相招。

先富后贫

额广荣初岁，神清色不牢。

鼻高无脸骨，肉薄起声焦。

掌厚还筋露，脐深耳不朝。

背虽如负物。

胸薄不生毫。

色嫩初生好，中年祸必招。

君看今已富，终主自萧条。

四相不露

眼睛露，黑白分明不为露。

鼻露窍，山根正不为露。

口露齿，唇不褰不为露。

耳反轮，贴肉生不为露。

又云：一露二露，有裩无裤。

露齿结喉，身不自由。

鹭鸶类鹤，终是不足。

更看骨法形气决之。

（余与前同）

三停

上停长者大吉昌，中停长者近君王。

下停长者皆庸俗，远走他方主不良。

又云：身三停相称及上下匀调，则为富贵之人也。

上长下短，背耸三山，则为公卿之位。

上短下长，腰身怯薄，一生奔波，贫苦之辈矣。

五大

五大之形：一头大，二眼大，三腹大，四耳大，五口大。

五大者，须得生成无缺陷，则主富寿矣。

或头大而无角，眼大而昏浊，腹大而不圆垂，耳大而无轮廓，口大而唇薄，则反主贫贱也。

八大

八大者：眼虽大，昏且浊；鼻虽大，梁柱弱；口虽大，两垂角；耳虽大，门孔薄；头虽大，无骨著；声虽大，宫商亏；面虽大，薄却皮；身虽大，停不齐。

以上八者，如不相应，则反为贫贱之人也。

五小

五小之形：一头小，二眼小，三腹小，四耳小，五口小。

若五者端正无缺陷，而俱小者，乃贵相也。

其或三四小而一二大，则主贫贱。

若夫头小而有角，眼小而清秀，腹小而圆垂，耳小而轮廓成，口小而唇齿正，反为贵人也。

八小

眼虽小，秀且长；鼻虽小，梁柱直；口虽小，棱且方；耳虽小，坚且圆；头虽小，平且正；声虽小，宫且高；面虽小，清且朝；身岁小，正且齐。

以上八者，有如相应端美，则为富贵之人也。

六贱

六贱者：额角缺陷、天中薄下为一贱，背胸俱薄为二贱，音声雌散为三贱，耳日斜视为四贱，鼻曲低塌为五贱，目无光彩为六贱。

有此六贱者，主为供役也。

六极

六极者：身大头小为一极，男主妨妇，女主妨夫；额狭而小为二极，不得父母之力；目小为三极，主无见识，又主不得朋友力；耳小为四极，主寿命短促；鼻小为五极，主无爵禄，有官亦多失位；口小为六极，主饥寒。

犯此六极者，乃寒贱之人也。

六恶

六恶者：一曰羊睛直视，主性不仁，常怀毒害；二曰唇不掩齿，主性不和，难共交往；三曰结喉，主妨妻杀子，多招灾厄；四曰头小，主贫而夭；五曰三停不正，主贫而贱；六曰定立如走，主奔波寒苦。

有此六恶，不可与同处矣。

男克子孙

两眼如离舍，唇褰鼻准尖。

发粗眉又重，骨弱下垂肩。

车立如寒势，头低步纵前。

三阳低小小，妻室愈难全。

色嫩多财破，声雌没谷田。

六亲难偶合，晚岁定孤眠。

相无兄弟

耳反家门破，颐尖兄弟孤。

假饶三两个，譬似不如无。

孤独无妻

人生孤独相何如，骨颊高兮气不和。

更兼鱼尾枯无肉，妻中似有磨。

带杀格

两眼如狼目，眉昂势似侵。

神凶兼外射，笑语却生嗔。

举止如鹰坐，戈钺生掌纹。

色轻兼带火，声大返雌音。

鼻准尖无信，斜窥定有刑。

须知三角眼，法死不须论。

辨美恶有二十

头虽圆，折腰肢。

额虽广，尖却颐。

骨虽峻，皮却粗。

鼻虽厚，梁柱低。

发虽黑，粗且浓。

眼虽长，眉且蹙。

背虽隆，手如枝。

胸虽阔，背成坑。

舌虽红，口吹火。

唇虽方，齿不齐。

腰虽厚，行如驰。

脚虽厚，粗无纹。

身虽大，声音细。

面虽白，身粗黑。

肉虽丰，结却喉。

面虽短，眼却长。

气虽清，行步欹。

语虽和，神似痴。

色虽明，视东西。

坐虽正，食淋漓。

行止二十种，皆有折除，恶善相杂。

若失相者，或富则夭，或寿则贫，或贵则贫，或先富后贫，或先贵后贱，宜精察而裁之。

女子相

一阴一阳，其道不可乱；一刚一柔，其道不可易，确然处乎上者，天也；颓然处乎下者，地也。

天以刚健为道，地以柔和为德，是天地之常仪，乾坤之大理也。

且人之生也，禀阴禀阳，分柔分刚。

男资纯阳之质也，故其体刚而用健；女受纯阴之形也，故其体柔而用弱。

若夫男子者，形反柔而懦，性反雌而弱；女人者，形反刚而勇，性反雄而暴，皆非得中正和平之美，是得差忒郁勃之气也。

故女体性柔和，仪貌秀媚者，富贵贞洁之良；心性刚暴，形质雄恶者，贫贱凶灾之兆也。

略举此，见女人之大概也。

女人九善

头圆额平，为一善。

骨细肉滑，为二善。

发黑唇红，为三善。

眼大眉秀，为四善。

指纤掌软，纹如乱丝，为五善。

语声小圆，清如流泉，为六善。

笑不见睛，口不见齿，为七善。

行步详缓，坐卧端雅，为八善。

神气清媚，皮肤香洁，为九善。

女人有此九善，为邑封之贵也。

女人九恶

蝇面为一恶，主妨夫。

结喉为二恶，主招横祸。

蓬头为三恶，主下贱。

蛇行雀步为四恶，主贫贱。

眉逆而交为五恶，主穷下妨克。

鼻上生勾纹为六恶，主妨克招厄。

目露四白为七恶，主毒害凶狡。

雄声为八恶，主刚暴再嫁。

旋毛生鬓为九恶，主顽贱克子。

女人有此九恶，不可同居矣。

女人贵贤部

龙角纤纤细起，直入发际者，后妃。

天中印堂有肉环起者，后妃，微者夫人。

伏犀隐隐而起者，郡主。

龙角、虎角、辅角隐隐皆起涉入额者，并主将帅夫人。

头圆项短者，主富；额平面方者，主贵。

眉长而秀者贤妇，眼秀而清者贵阁。

鼻直如削者，贵而多寿；眉分八字者，性和而福。

口细有棱者，令妇；舌如莲花者，淑质。

唇如朱砂者，令妻；齿如石榴者，命妇。

人中深又直者，多子；目下润泽者，宜儿。

耳红而圆者，贵妇；耳成轮廓者，贤富。

左耳厚者，先生男；右耳厚者，先生女。

唇多纹理者，多子；颐生重颔者，富豪。

发青黑如细丝者，贵妇；章红如绵者邑封。

骨细而肉腻者，贵质；肉洁体香者，令相。

性缓气柔者，福寿；神静色安者，贞洁。

笑而闭目者，和美；行而详缓者，淑丽；掌中足底生黑痣者，贵而益夫；腋下乳间生旋毛者，善生贵子矣。

女人贱恶部

头尖者下贱，额狭者贫厄。

额角有旋毛者，再嫁、恶死；额狭而发垂这，贫穷、灾祸。

发卷挛及赤黄者，穷下；鬓蓬枯燥而粗硬者，厄恶。

眉粗浓而逆生者，妨夫、产厄；眉薄散而头交者，重嫁、害子。

目露而白者，妨夫；目深而偷视者，奸私克害。

目下有壅肉者，死厄克儿；赤缕贯睛者，产难。

目生三角者，凶恶；目大而平满者，淫邪。

瞻视不正、瞳子横者外情；鼻陷孔露者，贫下克夫。

鼻尖曲者，狠毒贫贱；人中平狭者，无子。

两头额高危者，凶暴；口如吹火者，孤孀。

口如一撮者，贫贱；口大而绰者，穷，当三嫁。

口薄而尖者，心怀毁谤；唇薄如一字者，下贱毒性。

唇起如龙嘴者，克夫恶死；唇褰齿露者，妨害寿夭。

唇青香黑者，淫秽下贱；耳反而垂者，妨夫害子。

目小黧黑者，命短穷困；面横生拳骨者，不良害夫；蝇生麻点者，孤穷克子。

面凹而额窄者，贫下；额尖而鼻绰者，贱苦。

项薄似马面者，妨夫；项长结喉者，自害。

手短而指秃者，下贱贫苦；足阔而脚薄者，寒穷奔波。

遍体生粗毛者，性顽孤寡；两腋下生硬毛者，身贱而下。

肉粗骨硬者，一生寒贱；皮薄而气臭者，百年穷苦。

声雄而大者，妨夫不良；声小而破者，无财多破也。

掩口笑者外情，摇膝坐者偷滥。

小狭者，无子无财；小白者，绝子绝贵。

胸高臀凸者，一生为婢；腰折而项瘿者，百年孤苦。

行如奔马者，妨夫下贱；行如马跳者，奔波穷。

颊赤而燥者，性暴妨害；气浊而神昏者，主多灾厄。

目下有罗纹者，杀夫害子；目下有立理者，孤孀无子。

目上斜纹者，嫁必私逃；井灶有纹者，要必害夫。

有钓理者，淫盗妨夫；有立理者，恶死。

人中有横纹者，害杀夫。

其余女人之相，与男无远。

更以前诸男子相一一推之，贵贱吉凶，可自命矣。

女富贵

鼻直如悬胆，唇方口似胚芽。

眉疏并眼秀，齿白更方颐。

耳耸垂珠软，神和色又怡。

额方分日月，体白润香肌。

坐稳如山立，神严貌不卑。

莫言当自贵，更主子孙奇。

女贫贱

额窄又高眉，唇掀口不齐。

面轻身铁硬，体薄更无威。

耳小垂珠浅，鬈毛鼻骨低。

哭形须再嫁，鬼脸定无儿。

淫光生眼角，嫉妒更奸欺。

莫言今受苦，晚岁更孤凄。

妇人孤独

妇人眼下肉常无，不杀三夫杀两夫。

见人掩口笑不断，爱逐行人半夜逋。

---
title: 葬经翼
editLink: true
---

## 葬经翼篇一：原势

夫山者，宣也，其气刚。

川者，流也，其气柔。

刚柔相荡而地道立矣。

是知五岳四渎所以节宣天地之气者也。

昔者庖羲氏之府察其在乎！

气有升降，变化莫测，拟之以龙者，潜渊飞跃，不可得而知也。

然其始发也，必有势焉，是故《经》曰： “ 千尺为势，百尺为形 ”。

曰： “ 势来形止 ” 。

曰： “ 若马之驰，若水之波 ”。

言：形近而势远，形小而势大也。

审势之法，欲其来不欲其去，欲其大不欲其小，欲其强不欲其弱，欲其异不欲其常，欲其专不欲其分，欲其逆不欲其顺。

气之积成体也，厥其状有五：火言其锐也，水言其波也，木言其直也，金言其圆也，土言其方也，五体皆备，气之至盛者也。

伏而再发者，由粗出精，刚中柔也，上势之伏，陟降以正，侍卫以严，水分旁达，相顾为关。

其纵也，奔崩千里，其横也，跨州连郡。

其川源之襟带也，回环重复，情与之偕，会为江湖，以蓄其气，啬为尾闾，以固其去，故乎若九重，矫乎若万马，茫乎不可得而窥焉。

《经》曰：“占山之法，势为难”。

斯言尽之已。

善观山水者，审其长短而知旺衰，善辩衰旺者，问发源之水远近阔狭，而知山力之大小，兼能鉴气辩色，因吉凶而卜休咎，则精粗毕举，靡有遁情，原其所始，要其所终，察其向背，度其所长，不出户庭，而得方域之概，河山千里，指顾咸归矣。

## 葬经翼篇二：察形  

《经》曰：“势来形止”。

是谓全气，全气之地，法葬其止。

又曰：“其来若奔，其止若尸。”

是知来与奔，言其势之趋走者，动也；止与尸，明其形之端凝者，静也。

势即来龙，形即穴星，势欲其来，形欲其止，故《经》曰：“过水所以止来龙”，又曰：“外气横行”。

皆所以明其止也。

穴星万变不同，一如人形，虽大小、高下、肥瘠、俯仰、正侧各状之难齐，而其外貌之可必者，不出圆、扁、直、曲、方、凹之六体。

六体之变不可胜穷，不合体者非穴星也，夫既明其体矣，又当求其气之所钟。

夫山体本静，故穴宜求动，动属阳，阳即生气。

故《经》云：“葬者，乘生气也”。

后之明师更其说为隐语，云：先看金龙动不动者，即此也。

龙从左来，其气倒右，故穴宜求之于右，龙从右来，其气倒左，故穴宜求之于左。

故云：次看血脉认来踪。

龙来正出者，落穴反多偏闪，龙来偏出者，落穴反多正结。

故曰：梧桐叶上生偏子，杨柳枝头出正心也。

《经》云：“乘金、相水、穴土、印木”。

何谓也？盖五行中以圆为金，以曲为水，以直为木。

凡真穴必有圆动处，窝钳之圆在顶，乳之圆在下，突之圆在中。

若窝钳之中更有突泡，乳突之上复有窝钳，名曰：罗纹土宿，即少阴少阳之穴也。

孩儿头下有球檐，球檐下有葬口，葬口之上有正中曰人中，葬口之下余气曰球髯，此皆入穴动气证佐消息之异名也。

何为相水？盖有此圆可乘，左右必有微茫曲抱之水交揖于小明堂前内，后人更之曰：虾须、蟹眼、金鱼等名者，此也。

何为印木？盖微茫水外必有蝉翼沙两片，隐隐隆隆直夹过穴前，然后逼得微茫水合于小明堂内。

昔人云： “ 上出明肩，下开暗翼，股明股暗，边短边长者 ” ，指此。

非聚精会神含光洞视者莫能察见也。

有此三者，又须有五土四备，裁肪切玉之土，石山土穴取夫四备，土山石穴求乎肪玉。

四征既具，中间必有暖气，即火也，此占穴之要法也。

是故求穴大势所在，在乎水城堂局。

而细察决疑则定于小明堂，次及近案龙虎鬼乐之情，看水城湾环所在即为有情，下砂须直面来收，即名 “ 得水 ” ，即穴不远矣！更审堂局

何方平正，端的要以左右砂水相包适中处，对面登高望之合局处，自然而然不同，即穴不远矣，必欲无疑，看穴前有小明堂微茫水合处，可容人卧。

昔人云：水证明堂堂证穴者，此也。

小明堂内回首望穴星顶相，于圆、扁、直、曲、方、凹中随合一体，即是证佐。

星体面上有窝、钳、乳、突、鸡心、鱼胞、灰中线、盏中酥、草中蛇等一项动气，即是真穴，或近案有情，或至此则砂水凶恶者皆消得穴中不

见，名曰：神藏煞没；或至此则龙虎方驾得住，或直来横受到头，穴星是横山，则横龙出穴必有鬼，当以鬼星征应求之，惟孝顺鬼交抱于后，

当从中取，又有无鬼者以托、乐证之，托乐之体不同，惟取逼近穴星为有力，又有无托乐者，或龙尽倒钩，或逆盘向里，则不拘托、乐有无。

凡大龙尽处山尖薄，局势散，风吹水劫必不结穴，宜向腰脊求之，非腰结必骑龙，二者总须星辰端秀，穴情合法，夹从有情，局内水俱为之用，同称干龙正尽。

大抵骑龙之穴，穴虽多种，不出倒、顺、横、侧这四势。

倒顺之法不离龙脊，在龙脊者，山须开面，再出细 星如过峡关，穴前小明堂宽平不觉水跌穴中，不见大水去穴前，去都亦出真面朝向转里，枝脚要抱回，当穴两旁，要有夹耳，即天乙太乙，罗城要周密无缺，水流去数十里必合，必有真水口，捍门收住，此顺骑龙之法也。

若倒骑龙则多结于龙将尽处，倒望来龙结穴，元武须开大面，垂头须细嫩，小明堂近案夹耳一如前法求之，近身枝脚通应抱回，大水倒合会于后，或有捍门在后，罗城水口俱须紧密，水口以交互者为上，左顺侧骑，右顺侧骑，左倒侧骑，右倒侧骑四法。

穴必偏向一边，亦以龙来左右定之，凡侧骑之势必偏，顺则取当面出一横案过宫收回，穴前之水，下砂枝脚趋来与横案相亲，如合盘之势必方佳。

逆则取穴上收一边之水（凡言收一边水者，即指前界水而言，必无收后界水之理，记取、记取）。

面前另有横案遮阑，只取横而有情抱我更佳。

盖逆势小案多顺，勿以为嫌。

下砂逆砂收回，直面向里，明堂夹护应案罗城水口，一如常法检察，不可疏漏。

唯有横骑龙结作不同各势，直与大龙腰落一体，或出一节二节星辰即结者，尚名横骑龙，若再抽数节，或开小障出脉作穴，方舟腰落，此其大略也。

大抵葬者，藏也。

穴者，山水相交，阴阳融凝，情之所钟处也。

藏之欲乘生气者，谓阳气聚处则无风、蚁、水三者侵体之患难夫也，。

夫情与无情其本无二，山川交会何殊？有情者哉！信斯言也，求穴者思过半矣!

## 葬经翼篇三：怪穴

亦做“察形篇”，竟形穴大意较然可知。

唯是奇形怪穴非常法所可尽书，谨再春概，列之于后，学者以意求之可也。

穴有摇拳者，穴星蝇正，中间却空，或结于左，或结于右。

结穴一边必然细嫩，或捻颈，或伏断再昂，到头必有动气，动气前必有小明堂而皇之，仅容一人侧卧，则微茫之水方住房。

若摇拳又兼没骨，则看石纹两边左右相交中间有土，方是真穴。

沙水必尽拱这边，那边只为应案相向而已。

穴有入水者，杨公云：也有穴在深潭里。

是也，此必石脉边根透下，聚水湖海平洼处，仍复昂起，星辰不拘大小，必有上好土色石纹相交，证佐分明，窝钳、乳突、鸡心、鱼胞等动气天然，方是真穴。

大要在察后龙真来，别无结作，方可着眼。

若果大龙度水，必然开障作势，两边枝脚一齐涌来，临水跌断，方是真度水龙。

若山不开障，来不汹涌，枝脚边有边无，便非真度水之龙，水中虽有小山，只作星散零断者论，必不融结。

穴有影光者，如太阴金星，整齐圆匾，而面上或急或满，别无动气，前余气圆晕，即是影光。

或以得水一边有微动处，扦挂角穴，或正中取魄穴，必有小明堂，及应案方真。

盖太阴者月象也，以其圆匾而满急，故不求之面而求之气，此至理所存，非臆说也。

穴有仰瓦者，法曰：两金扛一水，穴在软中裁。

凡天财体多是背后仰瓦，只以有乳为真，及鬼星托乐为准，大地亦有此法，唯别于来势尊特，罗城阔大而已。

同一例也。

穴有上聚者，凡缠护龙虎周回捆夹得紧，其气必拶聚于顶，除小明堂外则以外洋为局，总亦须入穴细嫩，藏风不露为妙。

若后龙近处，从无抽细作蜂腰鹤膝状及辏地跌断者，必无此法，误下立致败绝。

慎之！

穴有下聚者，凡后龙未尝跌断辏地，或入穴气急，或星面匾大，穴出弦棱之类，通名下聚

要以低而不沉，平而不脱，四山高而不压，小水应案相称，方为合格。

穴有脱龙就局者，来龙虽大，抛踪闪迹，穿田度水，脱卸在一边，初看若与大龙不边属，细察则大龙正面卸下，伏而再起，本山别不结地。

如新建伯王公祖地，乃大丰山正面卸下，平地数里无脊，忽于平田中起小小两枝倒地本，一横一直，正中落穴有窝，界龙之龙甚远，而大丰山反在一边，并不坐障，惟见江水绕流，远朝是面，局势宽平而已。

观此可以类推。

穴有四空者，脉从一隅入首，斜倚受气，四正俱空，四隅有山照应。

若姚江邵氏柳氏家祖地是也。

须来龙真确，活动飞舞，局势完秀，四山面拱方可为准。

穴有皮者，凡木星开大口，悬乳或发水泡，微有微茫，略见而难分者，多是皮。

盖木之生气在皮，故木星入穴土亦不厚，圹不宜大深。

夫葬者，藏也。

故穴以藏聚为主，盖藏聚则精气翕集，暖而无风，暖则无水，无风则无蚁，三害不侵，则穴得矣。

穴虽怪不出乎动气，小明堂及应案鬼乐以求之。

乘金、相水、穴土、印木等相法以证之。

砂水聚散有情无情以别之，众为我用，则我为主，身为人卫，则我为奴，气精力强故为主者，个细而数断，粗雄偏侧，故为从者，拥护而趋随。

穴星之山形，宜大入手处落穴，动气宜小，大抵所喜者润嫩小巧，所忌者粗大老拙，斯求穴之大法也。

悟之者，自能成其变化，达其元微，书不尽言，图不尽意，往圣尚欲自得，况后贤乎？乃若诸家穴法，则三宝、宝照、杨、曾、刘、胡、廖、谢、司马辈，咸究极其变，不可不参之以开廓知见，然而一领百会，非心通神解者，孰能与于此法外一句？唯有情则姤，可以暗会，难以形求。

噫，大匠能与人以规矩，不能与人巧，昔人谓：有人识得明堂法，五百年中一间生！诚叹此尔！

## 葬经翼篇四：穴病

夫山止气聚，名之曰穴。

穴有真病，同乎废人，虽具形骸，神气伤于败缺，则中无所存。

如是者，法不可葬，葬之则三害臻。

故穴有贯顶者，脉边脑抽，星峰不现，上既无分，下何所合也？穴有折臂者，龙虎夹辅，当穴凹折，外风不蔽，生气内散也。

穴有破面者，星体虽端，面则流破，一如浪痕，皮崩肉裂，生气无傅也。

穴有坠足者，脉从足出，星峰上压，生气不舒也。

穴有绷面者，星面绷紧，脉痕横生，条数虽多，横而无直，气无所聚也。

穴有饱肚者，粗如覆箕，圆如榧子，扁如瓜体，上下浑沦，分上弗具，虽有尖圆，法无所施也。

穴有割脚者，形势虽正，水洗洇褥，扫割无余，生气已荡也。

穴有漏腮者，贴身蝉翼，裹不过穴，小水既漏内，龙虎折边，水不会于小明堂也。

虎蹲者，形反而凶僭且逼也。

龙踞者，势凌而压强且窜也。

元武拒尸者，星峰无降势也。

朱雀腾去者，水倾反而朝斜背也。前花者，余气为官，二水虽交，尖露无睁，沙脚逼迫也。

后假者，穴背鬼托，龙虎虽端，水涯必溜，出穴一望，众不归随也。

左右诡落者，其堂必倾，过宫回视，水却趋会于真穴也。

故凡山形高大，穴出贴身，纵见窝、钳、乳、突，百稀一实也。

形穴软小，而众水不归，护缠不附者，虽巧嫩可观，生气微薄，必无尊特也。

要以先审向背，次察精粗，枝干既得，主从因之，四应有情，分合无谬，众势既会，沙水自朝，起自分龙，至于入穴，山水互交，由大及小，由外及内，直至入首动气，小明堂分合分明，则枕圆向尖，眠干就湿之道得，而风、蚁、水三害不侵，天地之生机显，而穴无所逃矣！不然，其误可胜穷哉，占穴真伪可不慎欤！

## 葬经翼篇五：峡论

夫峡者，祖山中干行度之次，敛大为小，变粗为精，两山相夹以成之也，故同峡必断伏，旁必有夹，谓迎送也。

过必中出得正气也。

其伏也至地，其拔也干霄，水分左右，山转关阑，蓄而回环，可建州邑，则干之所钟，枝之所止，概可想矣。

是故平夷千里，王者之宅，奔腾不息，山陵之格，迢迢郁郁，作镇方岳，自余偏断宅坟已而。

## 葬经翼篇六：分龙  

崇山忽起，作镇一方，莫之与京者，是曰祖山。

群垄横出，力有长短，众之所趋，彼独开张，断续拱护，是为正干。

或各分而势小，或因干而再抽，此分龙之始也，各分欲其成体，再抽欲其出面。

成体者尚须变化，出面者唯求特达。

又当观其始分再抽之际，护从冈峦，孰多孰寡，孰短孰长，则得水得局，可概见也。

昔人谓：起家须用好公婆。

是也！

## 葬经翼篇七 ：四兽砂水

夫四兽者，言后有真龙来住，有情作穴，开面降势方名元武垂头，反是者为拒尸。

穴内及内堂水与外水相辏，潆洄留恋于穴前，方名朱雀翔舞，反是者腾去。

贴身左右二砂，名之曰龙虎者，以其护卫区穴，不使风吹，环抱有情，不逼不压，不折不窜，故云青龙蜿蜒，白虎驯服，反是者为衔尸，为嫉主，大要有情于穴，于主不欺，斯尽拱卫之道矣。

至于砂之插回收水者，必须开面向里，不拘远近，俱名有情。

远朝及前后左右之砂，皆以真面相向，无破碎、尖射、凶顽为融结证佐。

唯曜气飞扬，穴中不见者不忌，大地多有此类。

欲知砂之背面，当分厚薄顽秀。

背厚面薄，背顽面秀，背挺面湾。

面来必有情而长，背则无情而短。

故砂之湾者水必湾，砂之秀者水必秀，砂之走窜者水必不收，砂水之形实相比附者也，吉凶征应，可不方而喻矣！

## 葬经翼篇八：明堂

夫明堂者，穴前水聚处也。

其名有三：大约有窝、钳、乳、突四体，则自然有蟹眼、金鱼、虾须三法之小水皆自球檐分下，微茫界合处，可容一人侧卧，名小明堂。

两边必有蝉翼砂，似有似无，包裹于外。

占山正法必有此堂，入穴方真。

其二，龙虎内二水合处，名中明堂，专以窝、平、圆、扁为常体，然亦有真地无此者，或穴结高山，龙虎夹紧，直垂向穴下，穴中小水聚成一线，从中流出者，势使然也。

或穴结临江临溪，洋朝当面，直至山脚，若非龙虎夹紧，直走至水边，则水冲堂则气散，且兼有洗脚之患，便不成地。

此山川自然之情，造化之妙，非人所能为者。

总之，落穴处开睁，则小明堂已真，外虽夹紧无害。

吉水萧氏白砂祖地，牡丹滴露形，即此格也。

时人误安金简银槽之名，又从而援之以误，后世俾无堂局亦得滥此，可慨也。

其三，乃外洋大势自少祖分水，总聚于大龙虎外，或从太祖分水，并入外堂，或无此二者，而外来大水横过中明堂前，后面几节分水俱流入横水内，或远江远溪来朝，抱于横水外，通名之曰：外洋大明堂。

风中明堂即是内堂，其水有逆有顺有横，大地龙虎多层大水在外，非横则逆，则此内堂之水虽欲之元，行走终必当面而出与大水会，此小顺大逆，上地之局也。

唯大水势顺而内堂水逆，有龙虎下砂收回，名小逆大顺，此中下地也，亦有层层交互过宫环抱者，此名大顺局，亦主力量绵远，此非龙真穴的山势大者勿下。

大抵明堂以聚水为上，横抱次之，朝水又次之，交互有情，不见水去而顺流者，又次之。

四局既定，义备于斯，唯明者详焉！

## 葬经翼篇九：余气

罗城者，祖山分障，包罗于外，以成大局者，即龙之余气也。

穴已结而前出者为官，穴后拖抱不见者为鬼，此即穴之余气也。

曜气者，龙虎外飞扬反张者，即砂之余气也。

顺骑者，余气前去，倒骑者，余气后拖，二者虽抛假穴，毕竟虚花，若不以乘气之法及开睁与否、石纹转否证之，鲜不误者。

昔贤谓：余气不去数十里，决然不是王候地。

正指此类，非专为穴前余气一端而设也。

## 葬经翼篇十：水口

夫水口者，一方众水所总出处也。

昔人谓：入山寻水口。

又云：中士求水口。

又云：平地难得者水口。

盖局之大小，山之贵贱，咸于是乎别也。

必祖龙开障，展作罗城，罗城余气去作关阑，重重关锁，缠护周密，或起捍门相对峙，或列旌旗，或出禽曜，或为狮象，蹲踞回互于水上，或隔水山来缠护，大转大摺不见去水为佳。

若在山中，必得交互水口方为有力。

若结都会及帝王山陵必有北辰尊星坐镇水口，高昂耸异，望之惊惧者始合。

上格唯取两面合抱收回者为正局，一边真面单卷，一边借辏无真面同收者为偏局，皆以跌断成星体者为贵。

此总水口也，亦名大水口。

若中间只结一地，余皆为用者，其近身必当有小水口。

中洋外洋亦必层层有收水之砂，此为专结，昔人谓：关门若有十重锁，必有王候居此间。

可概见也，若局内龙非一枝，地非一穴，则各各有近身小水口或有罗星收水，昔人谓：大水之中寻小水者，指此。

盖水口乃地之门户，王候有王候之垣城，将相有将相之阃地，方岳藩镇可以类推，观外即可知内，当与望势参合，亦占山之要诀也。

## 葬经翼篇十一：望气

山岗，体魄也，气色，神理也。

故知山川为两仪之巨迹，气质之根蒂，世界依之而建立，万物所出入者也。

然则气，其形之本乎？知形势而不知神气，臂之贵人已死，不如贱生，壮夫病困，未若弱强。

凡山，形势崩伤，其气散绝，谓之死；形势虽具，生气未舒，谓之枯；死者不可以复生，枯则有时而润。

关中者，天下之脊，中原之龙首也；新冀州者，太行之正，中条之干也；洛阳者，天地之中，中原之粹也；燕也者，北陇之尽，鸭绿界其后，黄河挽其前，朝迎万派，拥护重复，北方一大会也。

之数者自三代以来，靡不帝王之宅，然兴衰迭异者，以共气有去来之不齐也。

凡山，紫气如盖，苍烟若浮；云蒸霭霭，四时弥留；皮无崩蚀，色泽油油，草木繁茂，流泉甘冽，土香而腻，石润而明，如是者，气方钟而未休。

云气不腾，色泽黯淡，崩摧破裂，石枯土燥，草木零落，水泉干涸，如是者非冈之断绝于掘凿，则生气之行乎地方，有一于此，法不可葬，误葬卜之者立跻乎沦丧。

此气机之变未始易窥，然而山川虽大，气则有微，盛衰虽微，来非无自，审择形势，参以鉴气辨色，微乎微乎，精义之至者乎脱不具，夫天纵之朗鉴，济之以神明，无累鲜克举此。

故知庸人睹而弗见，听而罔闻，几微旁烛，亦何自而臻耶？与时消息，以乘生气，此形势之要，占山之秘，故终之以望气焉。

## 葬经翼篇十二：葬旨

山刚水柔，相比以求，喜其姤会，恶其囚流，远势近形，众秀毕呈，势来则聚，形止斯凝，或跃若龙，或驰若马，万派同奔，众势俱下，巍巍戾空，是祖是宗，睨而视之，神悚心惊，大以成大，众中特尊，小以成小，特亦情存。

凡物之性，负阴抱阳，阴背肃杀，阳向荣昌，向故使聚，背乃反张。

向出口面，背则颓溜，唯口得食，唯后弗秀，宁为鸡口，毋为牛后，向背若差，其失大谬。

阳若左旋，阴必右回，阴若左转，阳亦右随。

阳窝阴脊，两片为的，消详变化，造物定式。

阴来阳止，阳来阴承，毫厘有差，休咎反徵。

左来钟右，右来钟左，入首察脉，气归止所。

气行地中，必与水比，浅深欲乘，明堂是例。

休若高昂，贵在包藏，葬者藏义，乘风弗藏。

形若下聚，势必得水，水来风去，气融斯美。

金木相并，火金并体，葬其所会，挨生弃死，隐隐隆隆，生气在微，动而弗著，故曰难知。

窝钳乳突，动体之形，穴以之立，不合匪情，贯丁漏腮，绷面莫寻，割脚折臂，真气不临，元武拒尸，死气勿咸。

衔尸嫉主，压窜灾侵，有临必合，无合必淋，虾须蟹眼，金鱼难别，三水四穴，岂可一律，贴身蝉翼，股暗股明，水交气止，明堂略平，来可人卧，不平则倾，球檐球髯，人中莫偏，正球架折，杖枕尖圆，缓急饶减，接迎要端，消详放送，就湿眠干，棺脉相枕，盈缩自然，水蚁不作，八风宴安，九害永辞，五福自骈，匠心烛远，至理幽元，俯察道要，匪悟难言。

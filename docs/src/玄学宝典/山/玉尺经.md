---
title: 玉尺经
editLink: true
---

## 第一节造微赋

太极分而两仪奠，二气布而顺逆行。

左阳右阴，龙行两路，而阳顺阴逆，气本一原。

阴用阳朝，阳用阴应，相见协室家之义。

故阴交于阳，阳下济而施生。阳交于阴，阴仰承而翕受。

天根呈众妙之门，月窟启玄机之户。

乙丙交而趋戌，辛壬会而聚辰，斗牛纳丁庚之气，金羊收癸甲之灵。

故有乙辛丁癸之妇，宜配甲庚丙壬之夫，夫夫妇妇，雌雄牝牡。

若阴遇阳而非其类，号曰阳差。阳见阴而非其偶，名为阴错。

夫妻犹路遇终强合，而不谐。眷属一家，纵轻微而有用。

二女同居，孤阴不长。两男并处，独阳不生。

阴遇阳而过交亢，则为害。阳遇阴而不及，废则无功。

化育本于龙家，盛衰系乎形应。

是故左行从亥子而进，右行从子亥而旋。生旺互用，玄窍相通。

惟偶成于契合，勿乐交与兄妹。

是故周公制礼明家室，所以别男女，娶异性，所以辨夫妻。

此盖天经地义之常要，亦理气自然之运。

乃若天关开财禄之原，地轴浚化生之实。法显玄空，神功莫测。

五行实系于龙家，祸福须取明于水路。

顾我复我，为官为父。予之夺之，彼无心而曷济。生入克入，情既去而复留。

相天地，造化育，无非此道。回造化，改天命，术何妙焉。至道精微惟圣人，然后能及此。非睿智其孰能知之。

吉地每留于积德，恶地每授于邪淫，界之匪人，天神共怒。

## 第二节天机赋

赏考寻龙之法，首看龙气之盛衰，次察向水之吉凶，审召瑞邀祥之妙，察阴阳朝应之情。

生旺墓吊合三方，而孟仲季之攸分公位，十二宫配属于五行，而贪武破之天星始定。

人丁实系于长生，财禄必根于官旺，是以生水朝堂，螽斯千古。官旺聚局，食禄万钟。

贪富贵则弃生朝旺，图续嗣则背旺迎生，破军侵帝旺之乡，身无一命之寄。天罡犯贪狼之位，难招半子之荣。生来会旺，聪明之子方生。旺去冲生，纵有富贵徒然。旺来迎生，富贵之期骤至。生来破旺，虽有子而亦何为?

未离胎而夭折，皆因冲破胎神。方出世而亡身，盖为击伤生气，冠带失龆龄之男，临官丧成材之子。贪狼步天罡，百年颐寿。破煞倒冲生气，丁眷何堪。四败伤生，虽有子而母明父暗，旺神投沐浴，恐居官而淫乱可羞。

遇阳差而克夫，见阴错而伤妻。雌雄路遇，晚景荣华，眷属同情，家门孝义。情而过亢，吕望八十方际会，交而不及，颜回三十早亡身，秀水而来特朝破旺，应居官而卒任还尸。

知房分之荣枯，品三房之等第，祸福经重，须明缓急，灾祥应验，必有先后，故孟兄实位于贪狼，胎沐养生同断。仲子取权于武曲，冠临衰旺无殊，三子位居当叔季，病死墓绝同途，是以迢迢生水贯天罡，不独长房毓秀，曲曲旺神归墓库，也应仲叔均荣。

生与旺而同归，人共财而咸吉，更从六秀方来，定拟满门朱紫，如见曜方冲至，应见合室遭刑。

若看龙之入首，须看水之源头，天干位上宜来，须防流破，地支位上宜去，切忌朝归。

小赦文进，则贡福于小男;大赦文进，则福降于仲子。四柱有情，长房应福;寅申水至，孟房遭凶。

是以庚甲朝堂，腰带金印，丙壬到局，身挂紫衣。

少年蜚声科第，必见水来寅甲，官荣为侍郎之尊，多因朝自申庚，亥壬为外任之司，巳丙为内印之职。

酉巽发聪明之女，震庚产威武之男，艮丙巽辛交应，世出魁元之尊。亥联寅甲巽庚，代膺将相之权。

元辰水到，功名白首，垣星入局，立霸封候。

震庚朝而富堪敌国，巳丙至而威武英雄。戌乾为鼓盆之煞，坤流乃寡宿之星，卯酉本犯邪淫，攸扬清澈，女反贞贤，子午必遭军贼，源流淆脉，偏官武职，乙辰水至而投河自溢，丙丁水来而寿考无疆。

赦文若带桃花，难乘清白之风。六秀如逢曜气，必处强梁之辈。

少年横尸，必犯黄泉，流通四库，妇女撑家。

寅申巳亥水朝，非瘟火则难产虚痨，戌乾辰巽水临，则目盲喑哑。寅甲水朝，那堪疯疾缠身，委亢缠帚，应见持刀刎颈，寅亥午戌水归垣会，而火灾立至，申坤壬子辰会局逢亥水，而飘荡无遗，是故方位之纯粹，有此吉彼凶之应也。

## 第三节逐吉赋

赏闻英雄豪杰，实钟岳渎之灵。富贵荣华，乃系山川之秀。是故龙来入局，固有清浊之殊途，群砂翕聚，岂无吉凶之异应。或居于四维之地，或见于六秀之方，若尖齐高耸，君子可以求官，低小方圆，士庶亦应致富。

马陷禄空，虚名虚利，艮丙交峰，登科甲第。

丙午丁秀拔，独占乎魁元。坤母峰高起，幸提名于榜尾。

天太两峰不起，须知无贵扶持，荐元官贵投空，应是才高不第。

是故乾马喧天，坤牛望月，艮狗依市，巽鸡鸣阙，天柱发四维之气，而功名垂手，太微临御，南极星辉，金阶步武，玉殿传书，荐元催六秀之官而丹墀独对。

巽见辛为文道之士，更得乾艮冲霄，富贵伊谁可道。丙遇艮食万钟之禄，再逢乾震同朝，声名王谢可俦。

满握重权于巽亥，震庚奋武北南，面于坎离。

是故水主兴隆，杀曜变为文曜，龙身微弱，牙刀化作屠刀。

库柜落于艮丙，富堪敌国，娥媚见于巽宫，女色倾城。

发文笔于巽辛，在坤申为词讼之凶，显旌旗于震庚，在子午为劫盗之资。

剑戟牙刀，六秀因之而取贵，四金八曜之方，反遭杀身之害。龟鹤琴剑，三吉得之而文雅，丑未坤申之峰，多为仙圣之辈。

掀裙舞袖，不堪于沐浴之方。偃月卧尸，最忌于黄泉之地。

八曜重遇刀砂，难逃宪法之诛。乙辰交加水路，未免悬河之厄。

水瓢孟钵落坤申，而僧尼乞丐，鬼牛寅甲遇葫芦，而疯残痼疾。

峰高独立南离，定有回禄之殃，印星如当日马，必遭瞽目之灾。

三吉凌云，虽十余里何嫌于远，六秀插汉，纵数百步亦不为疑。

只喜爱幸于昭昭，大忌藏奸于隐隐，露忠显赤，宾主识心，面面有情，方为奇贵。或抱头侧面，既非忠厚之峰，闪迹抛踪，必是阴邪之辈，轻微琐碎，似山非山，或罗列于四旁，或星散于左右，瞻之在前，视之而不见，顾之在后，逐之而不去，此则群砂翕聚，所主吉凶各有异应也。

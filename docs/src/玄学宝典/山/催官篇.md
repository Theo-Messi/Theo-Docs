---
title: 催官篇
editLink: true
---

宋赖太素（赖布衣）著

## 评龙章

催官第一天皇龙。剥龙换入天市东。

阳旋少微左关局。廉贞起祖峰重重。

右关亷贞降枢兑。变换太乙东南雄。

四神八将应位起，三火并秀三阳冲。

三阳洋潮入庚震。食邑开府应三公。

更出仙翁与佛子。蓬莱真境超凡风。

天枢起祖降兑巽。变艮作穴官位同。

少微起祖降枢巽。亦主富贵永兴隆。

六秀变出紫薇局。砂水应位官无穷。

六秀行度间震庚。三吉受穴文武崇。

阳衡起祖降三吉。震庚受穴武应同。

亥山一丈能致富。巽水一勺能救贫。

辛山十丈富相亲。难养过房异姓人。

震艮砂水秀朝位。持节边疆统卒人。

少微转巽还少微。人财昌炽官职卑。

太乙少微复太乙。亦主文官持彩笔。

迢迢西兑入天皇。清贵翰苑夸文章。

天皇迢迢入西兑。亦主清贵寒水霜。

迢迢天皇剥入艮。富贵鱼美芝兰房。

天皇天市龙第一。巽辛兑丁官可必。

最喜廉贞作祖宗。廉贞作主为官疾。

阴枢南极及天汉。行龙受穴最荣吉。

天屏巽丙同逶迤。只主优游富衣食。

鬼牛二气灾害萌。拜礼神佛崇香灯。

二煞独行岂为吉。宜与丁艮相兼行。

丁艮行龙局度吉。男女多治家丰盈。

阳权软伏峰腰起。阴权砂水来相迎。

切忌亥戌来照穴。鼓盆反覆灾相仍。

阴权坎癸贵精俊。冈势磊落如流星。

阳权砂水秀朝穴。龙虎抱卫公候生。

阳权阴光砂水秀。阴阳砂拱官班荣。

阳光瑶光阴权位。行龙懒缓生泉弘。

阳光单行更高耸。孕生六指无猜疑。

阴立行龙兼鬼气。少亡孤寡兼尼僧。

阳玑单来最凶恶。绝嗣无主坟荆榛。

魁罡行龙不堪穴。少亡恶逆常争竞。

山奇水秀穴周密。暂可致富随伶仃。

阴玑天权若受穴。痼疾风跛人生盲。

寅甲行龙穴奇巧。仅可一发人温饱。

阳龙懒缓不须栽。形孤穴露生凶灾。

龙行起伏如万马。阳局周完要奇推。

世人只爱龙逶迤。不明曲折兼醇醨。

天皇行龙莫曲折。玑权气杂非瑰琦。

天市逶迤失正气。天苑天梧为深疵。

阳旋切忌间穴气。兑庚委曲咸利宜。

阴旋亦忌间娄气。乘气慎勿差毫厘。

龙辨中抽左右落。吉凶官职定荣削。

左落乾亥如双行。乾多亥少那堪作。

右落乾亥如同行。亥多乾少堪裁度。

中抽乾亥如平分。可作行龙穴休鉴。

壬亥双行祥左落。亥多壬少官荣爵。

双行右落龙不眠。壬多亥少家消索。

中抽壬亥如平分。转换真奇莫差错。

单行中抽爵禄縻。左落乾顶真龙亏。

右抽壬顶为四辅。龙行官旺何须疑。

艮顶中抽为第一。最喜直龙嫌逶迤。

左落丑顶为半吉。右抽寅顶生疯痍。

丑艮对顶平分出。显异亦主生光辉。

丑艮双行从左落。丑多艮少生灾危。

丑艮双行从右落。艮多丑少荣孙枝。

寅艮中抽不宜穴。左落艮顶堪扶持。

寅艮右落岂为吉。指星作主生灾非。

震山中落最为吉。若无甲乙宜深推。

震甲双行犯疯疾。震乙丝赘螟蛉儿。

离丙双行切须忌。天降回禄灾晕飞。

辰巽双行非精美。左落辰顶堪嗟吁。

辛戌双行本非吉。左落辛顶多镃基。

丁山正落始为吉。午未气杂家陵夷。

起顶降脉定偏正。他宫仿此须无违。

衰病绝乡为福薄。死墓混杂家流离。

冠官生旺胎养位。不须更论阴阳比。

四龙剥换为上吉。卦变二三者为布。

一卦独行为专一。正龙落脉无楼迟。

楼迟闪侧为伪落。亦须造化无参差。

真龙伪落为变局。龙种穴的难推移。

砂秀水朝为吉助。剥龙合向登云衢。

伪行真落虽速发。但恐换骨有兴衰。

详观砂水定品秩。收放乘气为真机。

土圭测位勿草草。心意消息毋昏欺。

龙穴砂水至心要。为君备赋催官诗。

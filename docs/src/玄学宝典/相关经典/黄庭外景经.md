---
outline: deep
title: 黄庭外景经
editLink: true
---

## 上部经第一

老君闲居作七言，解说身形及诸神。上有黄庭下关元，后有幽阙前命门。

呼吸庐间入丹田，玉池清水灌灵根。审能修之可长存，黄庭中人衣朱衣。

关元茂籥阖两扉，幽阙侠之高巍巍。丹田之中精气微，玉池清水上生肥。

灵根坚固老不衰，中池有士服赤朱。横下三寸神所居，中外相距重闭之。

神庐之中当修治，玄膺气管受精府。急固子精以自持，宅中有士常衣绛。

子能见之可不病，横理长尺约其上。子能守之可无恙，呼吸庐间以自偿。

子保完坚身受庆，方寸之中谨盖藏。精神还归老复壮，心结幽阙流下竟。

养子玉树令可杖，至道不烦无旁午。灵台通天临中野，方寸之中间关下。

玉房之中神门户，既是公子教我者。明堂四达法海源，真人子丹当吾前。

三关之中精气深，子欲不死修昆仑。绛宫重楼十二环，琼室之中五色集。

赤神之子中池立，下有长城玄谷邑。长生要慎房中急，弃捐淫俗专子精。

寸田尺宅可治生，鸡子长留心安宁。推志游神三奇灵，行间无事心太平。

常存玉房神明达，时思太仓不饥渴。役使六丁玉女谒，闭子精门可长活。

正室堂前神所舍，洗心自治无败洿。历观五藏视节度，六府修治洁如素。

虚无自然道之固，物有自然道不烦。垂拱无为身体安，虚无之居在帏间。

寂寞廓然口不言，修和独立真人宫，恬淡无欲游德园。清净香洁玉女前，

修德明达神之门。

## 中部经第二

作道优游深独居，扶养性命守虚无。恬淡自乐何思虑，羽翼已具正扶骨。

长生久视乃飞去，五行参差同根蒂。三五合气其本一，谁与共之斗日月。

抱玉怀珠和子室，子能守一万事毕。子自有之持无失，即欲不死入金室。

出日入月是吾道，天七地三回相守。升降进退合乃久，玉石落落是吾宝。

子自有之何不守，心晓根基养华彩。服天顺地合藏精，七日之午回相合。

昆仑之上不迷误，九原之山何亭亭。中有真人可使令，蔽以紫宫丹城楼。

侠以日月为明珠，万岁昭昭非有期。外本三--自来，内拘三神可长生。

魂欲上天魄入渊，还魂返魄道自然。庶几结珠固灵根，玉牝金籥常完坚。

戴地悬天周乾坤，象以四时赤如丹。前仰后卑列其门，选以还丹与玄泉。

象龟引气致灵根，中有真人巾金巾。负甲持符开七门，此非枝叶实是根。

昼夜思之可常存，仙人道士非有异。积精所致和专仁，人尽食谷与五味。

独食太和阴阳气，故能不死天相溉。试说五藏各有方，心为国主五藏王。

受意动静气得行，道自将我神明光。昼日昭昭夜自守，渴可得浆饥自饱。

经历六府藏卯酉，通我精华调阴阳。转阳之阴藏於九，常能行之可不老。

肝之为气修而长，罗列五藏主三光。上合三焦下玉浆，我神魂魄在中央。

精液流泉去臭香，立於玄膺含明堂。雷电霹雳往相闻，右酉左卯是吾室。

## 下部经第三

伏於志门候天道，近在子身还自守。清静无为神留止，精神上下开分理。

精候天道长生草，七窍已通不知老。还坐天门候阴阳，下于喉咙神明通。

过华盖下清且凉，入清灵渊见吾形。期成还年可长生，还过华下动肾精。

立於明堂望丹田，将使诸神开命门。通利天道存灵根，阴阳列布若流星。

肝气周还终无端，肺之为气三焦起。上坐天门候故道，津液醴泉通六府。

随鼻上下开两耳，窥视天地存童子。调和精华治发齿，颜色光泽不复白。

下于喉咙何落落，诸神皆会相求索。下入绛宫紫华色，隐藏华盖观通庐。

专守心神转相呼，观我神明辟诸邪。脾神还归依大家，致於胃管通虚无。

藏养灵根不复枯，闭塞命门如玉都。寿传万岁年有馀，脾中之神主中宫。

朝会五藏列三光，上合天门合明堂。通利六府调五行，金木水火土为王。

通利血脉汗为浆，修护七窍去不祥，二神相得化玉英，上禀天气命益长。

日月列布张阴阳，五藏之主肾最精。伏於太阴成吾形，出入二窍合黄庭。

呼吸虚无见吾形，强我筋骨血脉盛。恍惚不见过青灵，坐於庐下见小童。

内息思存神明光，出於天门入无间。恬淡无欲养华茎，服食玄气可遂生。

还过七门饮太渊，通我悬膺过青灵。坐於庐间见小童，问於仙道与奇方。

服食芝草紫华英，头戴白素足丹田。沐浴华池生灵根，三府相得开命门。

五味皆至善气还，被发行之可长存。大道荡荡心勿烦，吾言毕矣慎勿传。

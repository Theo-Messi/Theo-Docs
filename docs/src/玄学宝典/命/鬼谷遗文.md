---
title: 鬼谷遗文
editLink: true
---

## 卷上

六十甲子

甲子天官藏，是子旺母衰之金，溺于水下而韬光，须假火革，有旺盛之气，方可以扬名显用。乙丑禄官承，乃库墓守财之金，不嫌鬼旺之方，喜见禄财之地，水土砥砺，忽然有气，亦可以为器成材。

丙寅禄地元，是子母相承之火，先烟后焰，抽其明而三进，喜木为助，嫌水陵迟，五行相养，虽在死方，亦可光耿。

丁卯贵禄奇，乃本旺禄休之火，惟欲阴旺，恶处盛阳，若火木相资，连于艮震之方，必能变鼎味而成享礼也。

戊辰神头禄，乃华实兼荣之木，爱乎水土，忌见火金，有所养于金，乃英实之命也。

己巳地奇备，乃气胜体刚之木，生逢对旺，干鬼相加，或木来比助，金伐以成为栋梁之材，皆得终美。

庚午天禄承，是含辉始育之土，气数未备，惟喜旺方，得数已完，尚嫌水重，若独禄会，命旺身绝，岂是贵地。

辛未禄自藏，乃自本立形之土，有火相助，得木相乘，水轻木重亦可以小康，若败而乘禄多，方为厚载之福。

壬申地天禄，乃自任权制之金，刚而有断，爱土木而嫌火重，虽居财旺身衰，亦主清华之贵。

癸酉贵符印，乃刚锐利用之金，不嫌绝败，惟畏鬼多，若平易而不相刑，当有自然之材器。

甲戌禄临官，乃墓成息用之火，不求壮旺，欲物平资，福禄可以高厚。

乙亥地禄承，为气散游魂之火，生于木火荣方，上下不逢相制，仅而成达，多助尤崇。

丙子天禄承，乃深沉停会之水，若会源得生，用制于东南，为出常之器。

丁丑禄自守，乃渐下欲流之水，得水土相承，经于败地，源脉不断，可升而济物，功德昭着也。

戊寅地官承，乃生体安和之土，若资之以火土俱盛，金旺之荣，虽多反制，尚可高崇，为不常之用。

己卯地官承，为鬼旺体坚之土，生于金重木多，而见财重，乃富贵长远。

庚辰禄暗会，乃显光之金，而未成材，金刚土重，得期相会，无炎火之官，乃大臣之制。

辛巳地官承，为资始之金，身坚而体柔，欲平火之制，若金助土成，则为光大之器。

壬午天官合，乃化薪之木，畏在火强，得水资之，或处生旺而逢土，亦可富贵。若独见金制，在死败之乡，非长久之命。

癸未禄自备，为伐根之木，气败而体柔，不嫌金制，喜水之荣，及会元而借生，主乃重器，成德之材。

甲申地禄生，乃源泉之水，务有资助流长而无鬼，则为运广之渊，可享高厚之福。

乙酉贵还命，乃母旺进趋之水，若资以金，济用以火，自乾东而震北，亦超卓辅弼之用。

丙戌禄德合，乃禄资支，附坚固火钟之土，若资之以木，光耀不群，盖本重不须旺也。

丁亥地贵符，乃福壮临官之土，若润之以水，丽泽以金，处魁罡坤艮之方，可以显功遂名。

戊子天禄合，乃神龙之火，利于震巽，不畏水刑，支干得官，皆可显用，水木盛则尤佳。

己丑神头禄，乃余光不凡之火，惟期体重不假奇财，若禄有资而命有成，方入康荣之贵局。

庚寅地奇备，不避刑冲，宁辞衰败，乃五行坚实之木，若得和柔之气，德贵相符，必作显扬大用。

辛卯贵冲命，自旺经制之木，不畏霜雪，气节凌云，可制之以金，损之以火，而逢旺相，即成巨室之材。若平易而无金，火生于曲直之会，亦为贵重矣。

壬辰禄清洁，乃会贵守成之水，五行不杂，在兑坎之间，无物来制，文明清异之资，可享高厚之福。

癸巳地带合，乃流远澄清之水，若溢之以水，在火木荣方，音中无土，则有济物惠施之德也。

甲午天符禄，乃沙汰之金，志大而有节操，或零火盖之而严，或旺金集之而刚，不遇丁壬，始可陶镕之宝。

乙未禄印绶，乃强悍刚矿之金，欲金相用在火盛处，父子相乘，皆为珍宝。

丙申地官承，乃无资之火，金木壮旺而有制，得干生即为厚实，若禄盛而无依，即灰飞而不焰矣。

丁酉贵自承，乃平易无为之火，得木旺则火炎，见木多则成用，得火助则不清，在火位则常存，人生得此，无不贵豪。

戊戌神头禄，乃不材之木，喜逢水旺，乃可资荣，岂厌生成，伐宜金败，真运自然，不嫌禄鬼，方可高崇。

己亥地官承，乃粪水育苗之水，水多土而临旺，皆有成就，然逢败绝为殃，亦主富贵荣盛。

庚子天云日承，乃气过浮虚之土，得重土相资，水木不刚，即享福寿。

辛丑禄承库，乃气衰就本之土，欲承之以火，制之以木，或重遇木土有刑冲，须假禄元生旺，造化应斯，功名可立。

壬寅地会义，乃藏用体柔之金，喜土资之以旺，财官不可太刚，若能应此，富贵始得久远。

癸卯贵会源，乃财旺体弱之金，财命相乘，喜身在生旺之方，或得真官真气，无不配合贵源，莫不易而厚禄也。

甲辰禄马承，乃始壮之火，欲多生我，或会本源，却无炎光之极，自然超卓，水轻而无土，亦可腾达矣。

乙巳地官承，乃进功之火，欲辅助之不息，不必旺极，得木火相乘，虽死败而可贵。

丙午神头禄，乃至阴之水，发于阳明，蒸气氤氲，何所不及，处金木旺，而冲刑禄，得炎而财盛，始可贵矣。

丁未禄文承，乃禄旺育生之水，宜于水火之中，得五行死败之气，禄干自旺，财贵会于乾方，乃富贵显扬之用，惟嫌土在旺乡，即非长久。

戊申地符会，乃柔顺发生之土，喜临四季，得木为荣，独居水火荣方，未得尊高之着。

己酉贵承，乃子旺母衰之土，喜火土之荣庆，从革之地，或水轻木柔，亦是滋生之德，倘能应此，轩冕非难。

庚戌禄符源，乃钝弱成用之金，火轻金重，魁罡相乘，可以休逸，福禄自然，忌木火之极，则命迍蹇。

辛亥地禄印，乃木旺禄休之金，得平火之革，然后制于克伐，或冲击于金水之中，得以平安守职，富贵优游。

壬子神头禄，乃体柔用刚之木，居旺相而得金，遇贵地而无火，则可以扬名当世。

癸丑禄得源，乃刚柔相济之木，水土承于旺方，则生育利物，金制于生成，皆可以立功立事，惟恐生旺逢火。

甲寅神头禄，乃渊深处静之水，若资之木旺土衰，则为奇特贵异。

乙卯神头禄，乃死中受气之水，虽败无妨，或会源于音地，木有不达之者，此一水皆喜土而清，若水多而无土，则为伏寒之气。

丙辰禄自裕，乃发施养生之土，喜于火助，不畏掩冲，夫如是者，自然荣贵。

丁巳神头禄，是绝中受气之土，喜逢土助，不畏死败，惟能朝命建元，可以文章妙选。

戊午天禄备，乃神发离明之火，旺中受绝，喜木助于衰方，忌火乘于巳旺，生之应此，必作魁英。

己未神头禄，乃成功之火，得季夏之炎阳，守小吉之贵地，生自东北之南，有所资附，则能享福厚矣。

庚申神头禄，乃未坚柔末之木，春相夏旺，金重而得火，土重而得水，则为出常之器。

辛酉神头禄，乃包秀结英之木，喜于生旺，忌见金多，得土水相乘，为物之贵，二者各旺而不得水，亦为奇特之材。

壬戌禄官顺，乃杳冥之水，喜于死败，要土之击发，则能博施之功及物也。

癸亥神头禄，乃始进成终之水，喜逢贵地，忌在禄乡，三元相反，福庆自然，盖其为用也，大而广，故不可以守常为尚，须升而为雨雾，散而为江河，乃为大用也。

此六十位，五行支干相乘，要分轻重，若金溺水下，火出水上，木不得金之所制，木无成也，如甲子乙亥是也。金溺水下，火出水上，金不得火之所制，金无成也，如辛亥之金是也。夫如是而推伏现之情，则造化之机自理。

贵神优劣

本家贵人命者，如甲人有戊有庚有丑有未是也，大贵。如甲人得丁丑、辛未，又其次也。盖甲年丑上遁得丁，未上遁得辛也。更有一种贵人，亦为福甚重，得者必贵，甲戊庚得乙丑、癸未，乙得庚子、戊申，己得丙子、甲申，丙丁得丁酉、乙亥，壬癸得乙卯、癸巳，六辛得丙寅、戊午是也。甲阳木，戊阳土，庚阳金，皆喜土位，而未者土之正位，丑者土之安静之地，故以牛羊为贵，然细分之，则甲尤喜未，庚尤喜丑，各归其库也。戊子戊寅戊午喜丑，丑者火人胎养之乡，戊辰戊申戊戌喜未，未者木人之库，土人生旺之地也。乙者阴木，己者阴土也，阴土喜生旺，阴木喜阳水，所以鼠猴为贵。然乙尤喜申，申者木之绝乡也。己尤喜子，子者坤之正位也。丙丁属火，火墓在戌，壬癸属水墓在辰，辰戌为魁罡之地，贵人所不临，故寻寄火贵于酉亥，寄水贵于卯巳，皆归静复之乡，六辛阴金，喜阳火生旺之地，故以马虎为贵，虽然宜以纳音互换推寻，须皆和则其贵为福，若丙寅火得酉，则火至此焉足为贵哉。

天乙贵人者，三命中最吉之神也。若人遇之，主荣名早达，官禄易进。若更三命皆乘旺气，终登将相公卿之位。大小运行年至此，亦主迁官进财，一切加临至此，皆为吉兆。

论贵神优劣，乙丑文星贵神。乙未华盖贵神，截路空亡。丁未退神，羊刃贵神。己未羊刃贵神。辛未华盖贵神。癸未伏神，华盖贵神。

甲子进神贵神。丙子交神贵神。戊子伏神贵神。庚子德合贵神。壬子羊刃贵神。甲申截路空亡贵神。丙申大败贵神。戊申伏马贵神。庚申建禄马贵神。壬申大败贵神。乙酉破禄贵神。丁酉喜神贵神。己酉进神贵神。辛酉建禄交贵神。癸酉伏神贵神。乙亥天德贵神。丁亥文星贵神。

甲午进神贵神。丙午交羊刃贵神。戊午伏羊刃贵神。庚午文星截路贵神。壬午禄旺气贵神。甲寅文星建禄贵神。丙寅文星贵神。戊寅伏马贵神。庚寅破禄马贵神。壬寅截路贵神。

乙卯天喜贵神。丁卯截路贵神。己卯进神贵神。辛卯交破禄贵神。癸卯旺禄贵神，乙巳正禄马贵神。丁巳九天禄库贵神。己巳九天禄马库贵神。辛巳截路贵神。癸巳伏马贵神。

凡如此已上贵神，若与禄马同窠，不犯交退伏神，支干相合者，定须官高职清。若无德，更值空亡交退伏神，五行无气，至死不贵。紧要在月日时支干，相合则为吉，不然乃庸常流也。

此格有三干合为上，支合次之，无合又次之。如甲子己未此为上格，盖甲己合也，无死绝冲破空亡，更有福神助之，当极一品之贵宰。有死绝为鄙吝杀也，如有死绝冲破空亡之类，只作正郎员郎，然多难无福耳。如戊子己丑，此为次格，若无死绝冲破空亡，须作两制两省，少年登科，当居清要华近之选，更有福神相助，为两府矣。有死绝即减作正郎员郎，亦须有职名。若有冲破空亡，只作一多难州县官，晚年得至朝官极矣。如辛未庚寅，此为第三等，若无死绝冲破空亡，即作正郎卿监少达历清要差遣，更有福神为之助，往往为两制矣，若有死绝即作员郎京朝官，更有冲破空亡，平生多难，只作州县卑冗之官，纵得改官易位，寿不永矣。

紫虚局，贵人交互人多贵，旺气相乘馆殿资，切莫五行伤着主，令人闲地冷清虚。

贵合贵食，有贵合，则官位穹崇所作契合；有贵食，则禄丰足，所成造望，如甲戊庚贵在丑未，甲得己丑己未，戊得癸丑癸未，庚得乙丑乙未。乙己贵在申子，乙得庚子庚申，己得甲子甲申。丙丁贵在亥酉，丙得辛酉辛亥，丁得壬寅壬辰，如此之类，谓之贵合。甲食丙乙食丁，丙丁贵在酉亥，甲得丙寅丙辰，乙得丁酉丁亥，庚食壬辛食癸，壬癸贵在卯巳，庚得壬申壬戌，辛得癸卯癸巳，如此之类，谓之贵食。有贵合则官多称意，有贵食则禄多称意。二者兼之，官高禄重，无往不利。

天乙贵神合者，谓天乙在贵神，亦合上是也。甲戊庚在子午，乙己在丑巳，丙丁在寅辰，壬癸在申戌，辛在亥未，皆主大福，遇两合以上者，主贵。

## 卷中

通理物化

清气阳为天，杳杳而上冲乎阳；浊气阴为地，冥冥而下从其物。

清浊交分，人物混成，造化始于无相，因而三生。天一地二，盖乾坤之体，坤为土也，乾为金，金亦土也，为水母。四正四隅，何遐迩之为正。艮为土也，应乎坤；巽为风也，风出木。

坎离未判，以清浊明水火；震兑之前，以左右用金木。易八卦者，以刚柔相半；连四象者，分逆顺而生成。二仪分列，各包四象之形；乾坤音土，遂作五行之用。一而两之，道法乎自然；八卦九宫，乘阴阳以数。

五行分阴阳为十干，清而不下；五支易刚柔为十支，浊而不上。土逐四时之气，故有十二支。十二支以夫妇为体，十干以父子相乘。三才有阴阳之天地，五行运物化之人伦。

故曰：甲己真宫，乙庚真商，丙辛真羽，丁壬真角，戊癸真徵。

寅午戌火体，亥卯未木体，申子辰水体，巳酉丑金体，斯非真体，乃五行生旺库之地，土则从四事成之。六十纳音者，配由十干十二支，周而终之数也。

自生成而言之，则水得一，火得二，木得三，金得四，土得五。感物化而言之，则火得一，土得二，木得三，金得四，水得五。法乎天地，支干数乘。支干配则甲己子午九，乙庚丑未八，丙辛寅申七，丁壬卯酉六，戊癸辰戌五，巳亥支数四。子寅同途，岁上辰下，未

俱言，其支先甲后子，纳音金者数也，始父母之气而成音，离天地则见名数。

天五地五，则为造化之先；除其数，则纳音之用。

自乾而生顺，从坤而产逆，阴阳机括于五行，五行之体依八卦。火爱乾为会，水利巽而享，岁守坤乡，金藏艮位。木落粪本，水流趋末，火显诸用，金蔽于光。水土金性本下，木火性本巍。沉者得形而上腾，升者期卑而高会。

以坎为离，精玄者能知，易兑作震，通鬼神而作旨。故以庚申、乙卯为夫妇之本宗，子癸亥壬丁马丙蛇之寄位。劳而不息，驿居病方。马得纵横，更观乎干；生而不运，以气建推之。

出五行之外者，生死在乎我，居清浊之内者，存亡从数焉。

元命胜负三元者，干禄支命纳音身，各分衰旺之地。

干主名禄贵权，为衣食受用之基；支主金珠积富，为得失荣枯之本；纳音主材能器识，为人伦亲属之宗。支干纳音之气，顺四柱以定休囚；禄马神煞之方，分二仪以求胜负；劫灾天岁遇用处，不能为凶；禄马奇舆逢破处，未始为福。

四柱者，胎月日时。胎主父母祖宗者十分，主事者二分。月主时气者十分，主事者六分。日主未得气者十分，主事者八分，时主用度进退向背力气胜负皆十分，吉与凶同。

九命论互相奔刑，反顺生煞，以别源流。先看重轻盛衰尊卑逆顺，次分彼我紧慢情意，相续干音亲义四柱，然不合冲类干头配合之理。大抵年为本则日为主，月为使则时为辅。主本保合，未有贫贱之人；时日乖违岂有久荣之理。

三元入墓，日时自旺，虽运并绝逢鬼，鬼亦不能取。四柱集旺运逢于禄马，禄马无用。过与不及，游移颠倒，气数中庸，应期而发。方信阳唱阴和，须分干正支邪；阴静阳从，更忌禄衰鬼旺。必死有生，凶中反吉。

旺衰之理，审量生克；轻重之名，须识向背。轻得地而可敌重衰，重无地而制之轻败。各衰各旺，轻重自然。守凶煞者，在其尊者制其卑；生克交加，应得先者令其后。五行相敌，二凶一吉。复以轻重之理，方得贵贱之原。

至如体轻用重，不免漂沉，本重末轻，广谋自胜，主客从容，优游享福。

水得水多，则沉潜伏溺，小巧多权，苗而不秀，声誉汪洋。

水得火多，则崇礼贪饕，自恃深虑多忧，猛断后悔。

水得木多，则流而不止，执志反柔，临事汗漫，奢俭失中。

水得金多，则本末常安，多得资援，好义不实，智大多淫，智胜义负则性灵强。

水得土多，则沉静执塞，内利外钝，忍妒多恨，信义无决。

火得火多，则崇礼义洎，明外昏内，自华而俭，既旺即已，不可速达。

火得木多，则自恃威福，聪明志懦，动思依辅，静则志明，好辩是非。

火得金多，则志不自胜，好辩而刚，礼义失中，直而招谤。

火得土多，则立用沉密，利害敢为，言清行浊，执不通变。

火得水多，则为德不均，巧而忘礼，多易多难，摭取艰险，计深反害。

木得木多，则柔懦泛交，曲直自循，多学不实，聪明华洁。

木得金多，则克制憔悴，刚而无断，静思悔动，誉义不常。

木得土多，则取舍自信，华而不奢，体柔伏刚，言必鉴人，智不自胜。

木得水多，则漂流不定，言行相违，处吉不宁，趋时委曲。

木得火多，则驰骋聪明，好学不切，礼繁义乱，明他害己，善恶决发。

金得金多，则刚直尚勇，见义必为，过不自知，忘仁好义，思礼好胜。

金得木多，则辩分曲直，利害兼资，置德怀忿，朋友失义。

金得火多，则口才辩利，好礼忘义，动止宽和，中心鄙吝。

金得水多，则计虑不深，为人无恩，临事龌龊，或是或非。

金得土多，则失中有成，口俭心慈，作为暗昧，多处嫌疑。

土得土多，则重厚藏密，守信容物，或招毁谤，恩害敢为。

土得金多，则信而好义，刚而多躁，不能持重，庶事无容。

土得木多，则形劳志大，杂好狂徒，用柔爽信，曲直党情。

土得火多，则施义忘亲，外明少断，奢俭失中，好礼口惠。

土得水多，则贪功好进，泛顺伏机，志善若昏，爱恶无义。

诚能以此，更分轻重明作为之性情，消息盈虚依于祸福，然后为能言，以前五行多寡论性情，而复推祸福正气无刑。名背之半。马无害，禄无鬼，食无亡，支合无元辰，禄无厄。旺无丧，衰无吊，妻无刃，财无飞，孟无孤，季无寡，生无劫，死无败。火无水，水无土，土无木，木须金，金须火。

体重须鬼，禄轻须官，刑虽全，败虽孤，夫须鲜，妻须倍，吉须显煞，凶须沉昧，天盘须会，地带须连。干全顺则为清，气完和者为贵。阴附阳带岁则富贵，阳合阴背本则虚浮。应凶观空而无空，旺相得空而尤利。

至若空亡有用，赖虚中而有应。库中鬼勿取生旺继衰殃。木奔离而化薪，金趋坎而育水。水有火，火有金，金有木，木有土，土有水。干备而禄备，命成而财成；身有地而官行贵贱，自此而见矣。禄为君子之性，命为定性，身为用性，时纳音为居性。贵气无地贱生贵中，本贱有时贵生贱内。

贵绝处观殃因贵贱中亡，贱临贵鬼旺贱向贵中死。支干太和而塞，夫妇失时而凶。三元有地而贵，四柱递合而崇。

真假邪正

变通拙而蔽于神，执一明而瞽于众，辨明真假，消息盈虚。

守位则正，失方则邪。阴生阳死，逆顺相因。甲绝申方，乙绝酉位。子为天正，岁时始于一阳。寅为地首，阳备人兴于甲。天左中而左吉，地右半而坤乡。先天后地，宫土其中；人中贵神，丑上己土；正体大吉，形体小吉。

戌亥为天之成，辰巳为地之往，故贵神逢天则左，遇地则右。天乙不守魁罡，庚辛阴阳合异。魁为大煞，正月厌元。亥为地将，正期神合。德将无厌清华总领之人，德合月承金殿凰台之贵。金坠于土，乾坤妙用无方。

土重而金生，金强而育水，水流而岁成，木交而火炽。火无我也夫薪归土，火遇土不能生，鬼在旺方看五行之轻重。测于无形，不执手相而得真际。或有阳守阴多而利，阴逢阳盛而殃。日遇隔角孤绝阳就妻而成家，妇若奔夫二位虽贵合六马。

先上清而得之下浊，后下浊而升越上清。甲子己丑，是天地合轻重自分；丁亥壬辰，清洁会支干尤亨。寅中有甲得阴土以为妻，方知甲与己合，丑寅未会。子巳体壬丁之会，卯申同乙庚之交；丙午辛酉无干不为破刑。癸始亥中辰，戌得同乎戊，此乃有无之相承，异乎六合之配偶。同形则贵在檐廊，六合则清居邦教。

连属不言孤寡清绝，一作纯粹可胜乖违。大凡多取真形，慎勿专持假体。寅午戌气禧于申，更观干头之轻重。合守安马于戌全要无形，土马守于离阳具应于子。三元失地，虽贵而弗贵。上下得真，虽贱而未贱。盖阳盛则禧阳，阴极则杀阴是也。

升降清浊

父子之行年同体，子享父利；夫妇之禄马并伤，妻殃夫病。五墓为岁葬之地，时贵亦妨；四孟是孤绝之方，带煞必克。子午乃阴阳之至，卯酉为日月之门，死败全逢刑忧寿考。有禄者干支生成，动则周观；阙禄者财命身禄，行游一理。

禄位有无，认于官鬼。官鬼并驰，灾殃并乱。身土遇火生而渐利，命水得金降而优长；金多须火或从革以成名，木重得金揉曲直而任使。水流不止，息土以攘之；火盛无依，惟水以济之。

丙寅丁卯，秋冬宜以保持；戊午庚申，彼我得之超异。时居日禄，当得路于青云；五马交加，可置身于黄阁。丁壬喜乎丙辛，乙庚爱乎甲己。甲午爱官旺，辛酉忌生旺。物之未哄，盛衰有渐。以庆为吉庆弗吉，知凶远凶凶败无。有根而无苗，实贫而尚可甘餐；本气绝而花繁，纵子成而味拙。

君子小人之用，否泰各端；支煞纳音之情，体何一揆。寅申巳亥生成，而有子有孙；禄命身源衰旺，而存终辨始。顺往而亨逆者则否，逆顺之情从大小运而言之。。智仁礼信义，水木火土金，论十二数者，支干极也。智仁则清，礼义则浊，信从四时之气。清无地而后浊，浊有时而反清。清得地而转清，浊会浊而愈浊。旺相之义，官鬼岂分；清浊之源，轻重可别。

应得墓者，守成而无害。临生旺者，自损抑而崇性。禄马气聚，刑备贵全；清则清贵，浊则浊荣。偶者则升，孤者则降。德将相扶，金印垂腰之贵。递相揖让，调鼎位极人臣。

## 卷下

论一方之气，不可过角。进角为孤，退角为寡。

既旺不过一方之气，却言衰者成功也。华过衰而实成，是穷则变通之象。始生于沐浴，为风水陶化之因；冠带则材器可任；临官则鬼害之难。旺则刚介自处，衰则去华立实，病者孤也。死兮无物，墓藏为造化之终，绝煞有鼎新之气，气尽后成，胞胎凝结，始分形状。

夫物出自然，端倪莫测，直须仔细探赜，消息龟数。衰病之所，有鬼则止，无鬼则停。

水性本寒，火体本热，极寒则丑寅以为期，大暑则未申而自定。极也反也，五行之常体；生也殒也，万物之自然。岁隐其神，神成而岁死。智从义出，智盛则义藏。信从四事，物物皆归。鬼财相会，则凶中得吉。观刑逢妻生旺不取，生月为父，胎月为母，身克为妻，妻生为子，时生是妻子之数，成败自然。

胎气同往，当有异母；月干相逢，须依二父。子息则先明生气，或用克以推之。自生自旺，更看运元胎月。禄马不闲，子孙未必绝灭。阴阳和会，交友结心，同气连枝，同名定数。或有偶然同产，一母以生，须分深浅之时，复看五音向背。本音生旺，须至福胜于休囚；时日初终，更看先后之凶吉。岁月各计于气交，胎月定推于干数。

是以天奇地偶，有万不同，阴煞阳生，无形自运。察衰旺于气数之中，则万物变论之必应。

贵贱所成，刑聚败极。四柱不收。五行未备。数无取用。

一方前后。柱多隔角。真者失时。假者殃克。主本倒乱。父子乖违。

禄期本地，身命旺相，禄承马在，贵合两同。

真体守位。假音得时。

宝义制伐，四事显明。五行不杂，九命相养。

木官不重。金鬼无偏。用刑者有时。守刑者不乱。

明官德合。暗逢支禄。支纯干一，有贵来朝。主旺本成，会于一方。金逢五事，顺得三奇。富贵之人，皆能应此。

五行各有奇仪，须分逆顺。甲戊庚金奇，喜辰戌丑未或金方；乙丙丁火奇，喜寅午戌或酉方；丙辛癸水奇，喜亥子丑申辰方；丁壬甲木奇，喜寅卯辰亥方；甲己丙土奇，喜四季及寅亥午申方。岁胎月日时者顺，时日月胎岁者逆。胎本立于岁前，因岁得之胎月，故立胎在岁后月前。空刑败害，日时倒乱，却得顺奇，不为倒也。

日时无方，东里多迍，根鲜枝荣，西门寡禄，根固时雄，花实无忒。应得位者，支干各有所刑官或无气也，上下须依乎父母。

四柱主本，禄马往来，须分建破。天乙扶持，将德侍卫，更辨尊卑。

真合为紧。德合不清。连珠未显。空合何荣。支连干会，连珠真同凤凰薮；刑全贵全，天赦禄食麒麟窟。卯酉自分承不承，魁罡言之会不会。

罡中旺乙，魁里伏辛，贵神得癸，小吉隐丁。有阴而无阳，乃四方之贡土。阳守正于魁罡，阴有用于丑未。金在火乡，贵而迁逐，财则孤劳。体重为从革，日新本轻，则灾殃短折。须详生克之爱憎，举一隅而辨众。

支干论配合之情，力气取四时之义。仍分尊卑上下，筋脉交连，神煞吉凶，以分高下。

至若贵神当位，诸煞伏藏，三元旺相，岂专神煞。或遇七元、刑、劫、败、害、元、亡、冲破，在上无可救者，为头目之疾。在下无可救者，为手足之厄。父母子孙，奚能免害，生时既用，行运亦然。木火则奔速，土金水乃容之。

三元九限

三元者，大小气运也。九限者，三运之荣谢也。

自生得节日为初，阳男阴女顺而理，阴男阳女逆而推。向者数之未来，背者用之已往。十干分之为月，三日成之一年。向背之数，须得其实，未来无日，谓当日得节也，当虚作岁，背之同推。行游四柱，吉凶自然，小运同途，盛衰理异。伏反之状灾福，仍分本主之基，以辨吉凶之变。

小运天左地右，阳备于寅，阴备于申，故男一岁起于寅，女一岁起于申。以建元而论胜负，助岁运而依吉凶。反破刑孤，凶中有吉。寅申二命，小运不专。一岁一移，周而复始。

气者，时也，未有时而气未定，既有时而气以完。用之纳音者，缘有身而得之气也。

身者，三元之本也；气者，身之本也。运既顺而气逆，运若逆而气顺，自生时为始，转行不已，推迁逐岁，一宫以大小运分吉凶休祥，非命之也。

气运并绝则厄，太岁为君王，大运为元帅，气运如曹使，小运若使臣。帅凶，则曹使不能吉。会吉会凶，作用定矣。

其象大者，至于死绝；小者，期于灾挠。身须逐运，运须逐身。柱助运而凶反吉，柱败运而吉复凶。时运逢马，吉凶马上。一吉呼而百吉会，一凶驰而众凶符。吉若胜凶，凶藏吉内；凶若胜吉，吉隐凶中。

运限之道，有天官限者。三元到中庸之地，见贵逢合或只有贵却无合，或有合而无贵，四柱相生，运岁相辅，凡得此限，君子将荣，庶人获安，事事皆吉。有得势限，三元俱到旺相地，四柱相资承。有龟藏限，如禄金入土干下者是也。命金入土支下，身金入土纳音下者，则暮春之优游，不利君子利乎小人，盖子弱母胜也。有波浪限，金人运到亥子岁，乃小运上是也。

木人大危，余人意思不调，飘泛如舟也。有风雨限，运到三元衰绝处，气运小运又为禄鬼，如此则吉凶相继，来去迅速，势若风雨暴遇而无所系也。有布素限，行运到身旺相，支干死绝是也，若太岁小运扶助，本命虽入灾运，于十载之间，亦有五年之吉，不至于凶甚，以此消息，故名布素。限分前后，五年不吉，后运则助，五年无凶，后运若凶则凶咎。

有失所限，三元俱值鬼，二运见三刑并冲柱，主本与行年不相承，作黄泉失所之命也。有破碎限，此非死限，只是金破碎，去如流水而不返，诸运气沐浴更逢真鬼，谓甲衰而有庚之类。有灾位限，运至伏吟，上逢丧吊，见白衣、飞廉、孤寡，岁刑克身者，是主灾位之事。凡得此限，则亲戚不利，主有丧服。

夫三元九限者，乃人之利也。四柱三才者，乃人之本也。本轻则大者小，利小则主本贫，而更无运路，亦惶惶无所依矣。

天承地禄

日之火也阳之晶，月之水也阴之极。日自左而奔右，岁行一周。月自阴而还阳，三旬一往。子为天正，寅为地常。四正为上，以左右为门，阴阳旋转之机，应天地亏盈之数。六十载支干同日神头，后有显说。

六合之德：

甲子己丑 换贵德

甲寅己亥 三元承天德

甲辰己酉 败干失地德

甲午己未 败夫承妻神贵德

甲申己巳 阴往阳承阳干败绝德

甲戌己卯 自官从旺夫妻德

丙于辛丑 阴盛归阳藏败德

丙寅辛亥 天地贵神重换德

丙辰辛酉 丙禄相合承地复败德

丙午辛未 禄气相资生合德

丙申辛巳 禄承本禄生成德

丙戌辛卯 阳承本官干合德

戊子癸丑 阳附贵而阴怀德

戊寅癸亥 阳附阴神相济德

戊辰癸酉 禄命吉神德

戊午癸未 禄命太过不承德

戊申癸巳 各守举而不敢刑德

戊戌癸卯 阴贵暗符重贵德

庚子乙丑 支干合换贵自盛德

庚寅乙亥 阳附阴大贵德

庚辰乙酉 金水未成用德

庚午乙未 干禄不备自败德

庚申乙巳 带刑带鬼带食德

庚戌乙卯 禄承阴会小享德

壬子丁丑 禄会官承换官德

壬寅丁亥 禄贵本元生气德

壬辰丁酉 贵会气承清洁德

壬午丁未 支干不合阳禄阴符德

壬申丁巳 本合无刑阴贵德

壬戌丁卯 往来换官德

若夫显说之外，非至圣则难言。二仪同德，归一而可测。搜造化伏现之机，格有无奇仪。

之会，发扬妙旨，神鬼何诛。

甲寅己未己丑 上秀人臣调鼎格，下秀而不清中贵格。

甲辰甲戌己亥 上下禄命秀合重者，守德侍从，一本添己酉。

甲午己酉 重败禄夫奔妻，有秀无禄格。

甲申己卯 正夫绝妻贵奔夫正贵格，可作侍臣并非长远之用。

甲子己巳 禄厚重合奔妻，夫地清贵上品格。

丙寅辛未辛丑 上承妻贵奔夫大顺格，下夫奔妻德通变秀和格。

丙辰丙戌辛亥 上自合承官妻贵格，下德贵相承自清格。

丙午辛酉 秀合神头禄，先利后败，夫妇文贵格。

丙申辛卯 支干无地秀而不英格。

丙子辛巳 阳禄扶义，阴德相承，生旺格。

戊寅癸未癸丑 上有贵暗官不清格，下有地相通贵蚀格。

戊辰戊戌癸亥 上妻奔夫神头禄清贵格，下官轻承秀兵印大权格。

戊午癸酉 支干失地，无官有禄，空秀格。

戊申癸卯 妻贵扶禄承合不秀格。

戊子癸巳 癸禄往还秀气人臣格。

庚寅乙未乙丑 妻重贵秀合兵印重权，上清下浊格。

庚辰庚戌乙亥 二者乃魁罡相承，兵印重承，上清下浊。

庚午乙酉 夫旺妻旺格，中而必败。

庚申乙酉 禄头专合人臣刚毅格。

庚子乙巳 秀合暗官奔夫贵格。

壬寅丁未丁丑 上阴地阳承反复格，下秀合不清高上格。

壬辰壬戌丁亥 上秀清禄会格，下浊名卑位高格。

壬午丁酉 阴附阳录，阳承阴贵格。

壬申丁卯 妻贵夫承，官德相交，中贵格。

壬子丁巳 禄德会合暗官虚中大用格。

夫寅午戌之类，乃五行体合三生之会也。子丑之类，地支岁合也。甲己之类，真气德合也。寅丑未之类，天地真刑会也。甲得丑未，无合有合也。丁见亥之类，禄气通合也。申见乙，支合干也。甲见亥，干合支也。各看失位之轻重，得地之清浊，上下配偶亲疏之紧慢也。其神头禄者，乃阴阳专位天地神会也。列八卦之真源，演五行之成败，刚柔相推，有无合化也。故壬子之水应北方之坎，丙午之火实南宫之离，所以丙午得王子不为破，丁巳得癸亥不为冲，是水火相济之源，有夫妇配合之理。

庚申辛酉之金，应西方之兑。甲寅乙卯之木，象东方之震。凡甲寅得庚申不为刑，乙卯得辛酉不为鬼，是木女金夫之正体，明左右之神化也。

戊辰戊戌之土，为魁罡相会。乾坤厚德，覆载含生，不得以为反吟也。

己丑己未是贵神形体具备，守位贵贞，动静不常，此四维真土，有万物终始之道，非才能明于日月，器度广于山川，大人君子孰能备德，况神头禄各有神以主之，应日临神，或左右运动于六合之中，盈缩于吉凶之变也。

己丑土为天乙贵人，乙未土为太常福神，解百煞之凶，配一人之德，吉以吉应，逐凶释凶。若得之当用，则为横财之善。若戊辰为勾陈，戊戌为天空亡之神多迁改君师，外藩出镇边防，有所不常矣。丁巳为腾蛇之神，凶以凶用，吉以吉承，多荧惑之忧，有滑稽之性。丙午为朱雀之神，应阳明之体，文辞藻丽。甲寅为青龙之神，博施济众，得四方之利。乙卯为六合之神，主发生荣华和弱顺倘。壬子为天后之神，主阴隙天德，容美多权。

癸亥为玄武之神，乃阴阳极终，有潜伏之气，从下如流，虽名大智，非轩昂超达于士，不司姑息，顺则安平，逆则奸危。庚申为白虎之神，利于武而不利于文，有抱道旅羁之性，善中严内，色厉内荏，有仁义，好幽僻。辛酉为太阴之神，怀肃杀之气者，有清白之风，为文章和易不世之才。然后各以亲疏休旺定之也。

水土名用

土本无一方之气，从水妻之义也。阴阳各逐四时成就。辰中有乙，则木土成之，故在寅卯辰中之土，随木之生旺也。魁里藏辛，则金土成之，故在申酉戌之土，随金之生旺也。贵神得癸，则水土成之，故在亥子丑之土，随水之生旺也。未隐丁火，则火土成之，故在巳午未之土，随火之生旺也。

大体如此，则其土之用，皆喜于辰戌丑未也。戊气从戌从巳，戌火钟而土育， 巳火极而土成， 己气从亥从午，亥火之绝也。土生午火之旺也，土音盖己午为火极，戌亥为火熄，父母极熄而子孙成之，与水之异也，二气俱逆，戊得丑而为巳得未，己自亥逆至木旺，戌自己逆至丑旺，天地之中库于辰，金土之会成于戌。

然则水上当育于寅。阴阳之中，卯酉为无止之地，子午为夫旺妇极之所。丑乃木立形而上藏，甲为金成而土衰，戌作魁而利，乃土发之独用，不从四时之义也。其立用之方，盖土无定形，虽载其文，而未可究其指，故存之以待来者。

北京平派命理研究院/四柱文献研究室又

《李虚中命书》，旧本题鬼谷子撰，李虚中注。

通过考证《唐书·艺文志》、《宋史·艺文志》以及《李虚中命书》的注文和注者原序，《李虚中命书》的原身即是《鬼谷遗文》。

《李虚中命书》原序：昔司马季主居壶山之阳，一夕雨余，风轻月朗，有叟踵门，自谓鬼谷子，季主因与谈天地之始，论河洛之书，箕子九畴文王八卦探迹幽微造化，至晓出遗文九篇，包括三才指陈万物，季主得而明之，每言人之祸福时数，吉凶应如神察，为当时所贵，今余得其旧文稽考，颇经证效，惟历世之久，篇目次序似乎乖异，其五行之要，尚或备载，余恐其本术将至湮没，掇拾诸家注释成集，非敢补于缺文，且传之不朽，高明君子毋我诮焉。

唐元和初载九月十三日殿中侍御史李常容虚中序

平策谨按：考唐李虚中生于公元 761 年，卒于 813 年，又“虚中字常容，魏侍中李冲八世孙，进士及第，元和中官至殿中侍御史”，而《李虚中命书》原序所载年月为“唐元和初载九月十三日”，经查“唐元和初载”为公元 806 年唐宪宗元和元年，故原序时间及内容较为可信。

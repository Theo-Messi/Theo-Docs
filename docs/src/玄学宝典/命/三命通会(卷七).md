---
title: 三命通会(卷七)
editLink: true
---

## 《三命通会》卷 七·论性情相貌

夫贵贱观乎八字，性情应乎五行。

善、恶、仁、义、礼、智、信，心之所主；喜、怒、哀、乐、爱、恶、欲，性之所生。

东方震位木，号青龙，名曰曲直，五常主仁。

其色青，其味酸，其性直，其情和。

旺相主有博爱恻隐之心，慈祥恺悌之意；济物利人，恤孤念寡，直朴清高，行藏慷慨；丰姿秀丽，骨格修长，手足纤腻，口尖发美，面色青白，语句轩昂，此则木盛多仁之义。

休囚主瘦长发少，拗性偏心，嫉妒不仁，此则木衰情寡之义也。

死绝则眉眼不正，悭吝鄙啬，肌肉干燥，项长喉结，行坐不稳，身多欹侧。

遇火色带赤，见土则色带黄，逢金则色带白，见水则色带黑。

其余四行例见。

火属南方，名曰炎上，五常主礼。

其色赤，其味苦，其性急，其性恭。

旺相主有辞让端谨之风，恭敬谦和之义；威仪凛烈，淳朴尊崇；面貌上尖下阔，形体头小脚长，印堂窄而眉浓，鼻准露而耳小；精神闪烁，语言急速，性燥无毒，聪明有为。

太过则声焦面赤，摇膝好动。

不及则黄瘦尖楞，诡诈妒毒，言语妄诞，有始无终。

土属中央，名曰稼穑，五常主信，其色黄，其味甘，其性重，其情厚。

旺相主言行相顾，忠孝至诚，好敬神佛，不爽欺信；背圆腰阔，鼻大口方，眉清目秀，面肥色黄；度量宽厚，处事有方。

太过则执一古朴，愚拙不明。

不及则颜色忧滞，面偏鼻低，声音重浊，事理不通，狠毒乖戾，不得众情，颠倒失信，悭啬妄为。

金属西方，名曰从革，五常主义。

其色白，其味辛，其性刚，其情烈。

旺相则英勇豪杰，仗义疏财，知廉耻，识羞恶；骨肉相应，体健神清，面方白净，眉高眼深，鼻直耳红，声音清亮，刚毅果决。

太过则好勇无谋，贪欲不仁。

不及则悭吝贪酷，事多挫忘。

有三思、少决断，克薄内毒，喜淫好杀，身材瘦小。

水属北方，名曰润下，五常主智，其色黑，其味咸，其性聪明，其情良善。

旺相则机关深远，足智多谋，学识过人，诡诈无极；面黑光彩，语言清和。

太过则是非好动，飘荡贪淫。

不及则人物矮小，行事反复，情性不常，胆小无略。

此虽五行之喻，实与人事相干。

以上五行、情性参以命中所遇吉凶神煞断之，大抵生旺者主长大，死绝者主矮小。

若有煞临，不在此限，又从煞上断。

若有克，则从所克之五行断，又概取日时，上纳音，看有克无克，并神煞所临有气无气，断其形状、性情，无有不验。

又曰：推人性行，只在日时上，看本五行，不论纳音。

命若入格而逢生旺，主天性明白，遇物不逆，动必应机，言语声高，突破口大度，临事能断，公平不疑，犯难不畏，平生不以财物为吝，好施与不私己，奢泰欢乐，多情尚义，防有不善终之患。

若命入贵格而逢死绝者，主为性寡合，机深意密，多疑多忌，动拘礼节，谨顾行止，修饰仪貌，常自检约，不妄设施，防有阴谋之患。

若小人之命已入贱局而逢生旺者，主性无常，不自检束，为事不顾危亡，好斗争，恃强压弱，亲近恶党，不事家业，必竟不得善终；死绝则为性淫邪，动必巧伪，畜缩执拗，举动修饰，专美言词，好自矜炫，临事无断，少是多非，一身无立。

《宰公要诀》云：志高量远，盖因水处深源；笃信守仁，只为土成山岳；仁慈敏厚，木成甲乙之方；性速辨明，火应丙丁之位；誉高义重，因金归合庚辛处。

于中者，正性不移，或盛或衰，性情变易。

水乘衰败，性昏无赖；土力太微，蔽执寡用；木归蹇地，太柔而治事无规；火数未兴，小辨而太伤无决；金当浅薄，虽义而有始无终。

是五行得地失地，太过不及，皆能为凶也。

《壶中子》云：言词狡猾，诞时合值六虚，六虚住处谩语神，凡人得之，心好撰饰，虚词并重；遇者必狡猾，平生妨克尊亲，漂流他国，作事多虚声。

## 《三命通会》卷 七·论疾病先知五脏六腑所属干支

歌诀：甲胆乙肝丙小肠，丁心戊胃己脾乡；庚是大肠辛属肺，壬系膀胱癸肾藏；三焦亦向壬中寄，包络同归入癸乡。

又曰：甲头乙顶丙肩求，丁心戊肋己属腹；庚是脐轮辛属股，壬胫癸足一身由。

又曰：子属膀胱水道耳，丑为胞肚及脾乡；寅胆发脉并两手，卯本十指内肝方；辰土为皮肩胸类，已面咽齿下宾肛；午火精神司眼目，未土胃腕隔脊梁；申金大肠经络肺，酉中精血小肠藏；戌土命门腿踝足，亥水为头及肾囊；若依此法推人病，歧伯雷公也播扬。

又曰：午头巳未两肩均，左右二膊是辰申；卯酉双肋寅戌腿，丑亥属脚子为阴。

又曰：干首坤腹坎耳俦，震足巽股艮手留；兑口离目分八卦，凡看疾病此推求。

夫疾病皆因五行不和，即人身五脏不和也。

盖五行通于五脏，六腑通于九窍，凡十干受病属六腑，十二支受病属五脏。

丙丁己午火局南离，主病在上；壬癸亥子水局北坎，主病在下；甲乙寅卯属震，主病在左；庚辛申酉属兑，主病在右；戊己辰戌丑未属坤艮，主病在脾胃及中脘。

诸风晕掉、眼光日昏，血不调畅、早年落发、筋青瓜枯，属肝家甲乙寅卯木受亏主病故也；诸脓血疮疥、舌苦喑哑者，属心家丙丁巳午火受亏主病故也；浮肿、脚气、黄肿、口臭、翻胃、脾寒膈热者，属脾家戊己辰戌丑未土受亏主病故也；鼻塞酒槁、语蹇气结、咳嗽喊者，属肺家庚辛申酉受亏主病故也；白浊、白带、霍乱、泻痢、疝气小肠，属肾家壬癸亥子受亏主病故也。

甲乙见庚辛申酉多者，内主肝胆惊悸、劳瘵、手足顽麻、筋骨疼痛；外主头目眩晕、口眼歪斜、左瘫右痪，叠扑损伤。

遇丙丁火多无水相济，则痰喘咯血、中风不语、皮肤干燥，内热口干。

女人主血气欠调、有孕者堕胎。

小儿急慢惊风、夜啼咳嗽、面色青黯是也。

丙丁见壬癸亥子多者，内主心气疼痛、颠痫舌强、口痛咽哑、急慢惊风、语言蹇涩；外主潮热发狂、眼暗失明、小肠疝气、疮疥脓血、小便淋浊。

妇女主干血气经脉不调。

小儿主痘疹、疥癣，面色红赤是也。

戊已见甲乙寅卯多者，内主脾胃不和，翻胃隔食、气噎蛊胀泄泻黄肿、择拣饮食、呕吐恶心；外主右手沉重、湿毒流注、胸腹痞塞。

妇女主饮食不甘、吞酸、虚弱、呵欠困倦。

小儿主五疳五软、内热好睡、面色痿黄是也。

庚辛见丙丁巳午多者，内主肠风痔漏、粪后下血、痰火咳嗽、气喘吐血、魉魉失魂、虚烦劳症；外主皮肤枯燥、肺风鼻赤、疽肿发背、脓血无力。

妇女主痰嗽、血产。

小儿主脓血、痢疾、面色黄白是也。

壬癸见戊已辰戌丑未多者，内主遗精盗汗夜梦鬼交、血浊虚损、寒战咬牙、耳聋眼盲、伤寒感冒；外主风虫牙痛、偏坠肾气、腰痛膝痛、淋沥、吐泻、怕冷恶寒。

女人白带鬼胎、经水不调。

小儿主耳中生疮、小肠疼痛、夜间作炒、面色黧里是也。

赋云：筋骨疼痛，盍因木被金伤；眼目暗昏，必是火遭水克；土虚逢木旺之乡，脾伤定论；金弱遇火炎之地，血疾无疑。

又云：木逢金克，定主腰肋之灾；火被水伤，必主眼目之疾；心肺喘满，亦干金火相刑；脾胃损伤，盍因土水战克。

支水干头有火遭，必腹病心懵；支火干头有水遇，则内障睛盲。

炎上烦焦蒸土曜，头秃眼昏；润下纯湿无土制，肾虚耳闭；荧惑乘旺临离巽，中风失音；太白坚利合兑坤，兵前落魄。

又云：心受病，口不能言；肝受病，目不能视；脾受病，口不能食；肺受病，鼻不能嗅；肾受病，耳不能听，各从所主，以证虚实。

噫！人病百端，理无二焉，望问闻切，乃医家之妙用；生克制化，为术士之玄征，若能参究根源标本，不离斯法。

论曰：康泰生于和合，疾病起于刑伤。

究五行衰旺之理，推百病表里之详，内应五脏，外属四肢。

且如木气休囚，两鬓消疏而不发；火临死绝，双瞳昏暗而无光；火中隐土少水制，则心神恍惚；木下藏金无水收，则腿足损伤。

甲乙兑生逢壬癸，醉乡而死；丙丁坎育遇庚辛，沟港而亡。

水盛木浮，多生泄痢；土重金埋，常病气高。

诸风掉眩，乙木旺而辛金衰；疼痒疮疡，丁火盛而癸水弱；痞塞肿满，只因己土太过；愤郁病痿，盖为辛金不及。

甲乙能伤戊已，无救而缺唇；丙丁善克庚辛，少制而喑哑。

火中有土，项生瘰癧之灾；水中有土，腹患蛊肿之病。

用神受制而被刑，亡于棒杖；上下逢鬼而无救，死作悬梁。

四柱重冲多凶而他乡丧体，五行衰败不足而瘟疫亡身。

水败腰驼，莫用轩岐之法；金刑龟背，安施卢扁之方。

庚辛气秀，西方见木而亡于兵刃；甲乙败绝，坤南无水，而骨肉飞；辛巳、丙申遇刑，臂虚而人生六指；己卯、戊寅逢敌，胃弱而常病疮疽；乙未、甲午逢金，人多鳖头；癸卯、已丑相刑，病生腰膝；甲申、乙酉，幼年多病肝经；辛卯、庚寅，晚年劳伤筋骨。

丙火上炎，丈夫每忌于身心；丁火下湿，女人虚痨而血产。

日时衰败，大患难疗；干支刑害，小疾不疗。

气相得而安和，气相逆而灾殄。

病症不离于六脉，死生难越乎五行，细究兴衰，万不失一。

古歌曰：戊己生时气不全，月时两处见伤官；必当头面有亏损，脓血之疮苦少年。

又曰：丙丁日干五行衰，七煞加临三合来，升合日求衣食缺，耳聋残疾面尘埃。

又：壬癸重重叠叠排，时辰设若见天财；纵然头面无癍癞，定主其人眼目灾。

又曰：人之生也，受气于父，成形于母。

五脏和平者无疾，战克太过不及者主疾。

《内经》云：东方实西方虚，泻南方补北方。

东方实者，木太过也；西方虚者，金不及也；泻南方者，火太过也；补北方者，水不及也。

是以五行太过不及，皆主疾也。

若水升而火降，火降而金清，金清而木平，木平而土不及克，五脏各得中和之气，疾病何自生焉？《阴阳书》：金刚火强，自刑其方，木落归本，水流趋东。

所以论三刑，刑则残害，言太过而身疾也。

若只取不及为疾，必有一偏之失。

凡五行有死绝而成疾者：水死绝，多肾气腰足攻注，滑泄便溺不利之疾；火死绝，主肠气结塞、惊悸健忘，精神不安之疾；木死绝虚风目涩眩晕，筋急、爪甲桔悴、喜怒颠倒，择饮择食之疾；金死绝，主气虚喘急、咳嗽、皮毛焦燥干啬、骨节疼痛、涕泪、大肠泄痢、便血之疾；土死绝，主面黄、减食、隔噻吐逆、肢体怠惰、喜卧嗜睡、多思足虑、耳聋、神浊健忘、少喜动作之疾。

有相克而成疾者：金火相克，生旺则疡疮瘫肿，死绝则痨瘵呕血；土木相克，生旺主疲闷昏眩、风麻、小肠疾痛肿，死绝主吐食症块，疽癖积滞之疾，或主中风；金木相克，生旺主肢足骨节不完、眼目之疾，死绝主气虚精脱、痨疾瘫痪之疾；水土相克，主脾湿泄泻、中满痰嗽不利之疾。

有相生而生疾者：火木相生，生旺则上盛隔壅，目赤头风；死绝则伤寒作狂、闷乱疾。

火土相生，生旺则胃实；死绝则唇焦红气、热结大便不利。

金水相生，生旺则气滞，死绝则晴滑；水木相生，生旺则呕吐胃虚；死绝则精败、伤寒粘疟。

金土相生，生旺则多虚无肌肉死绝肠鸣茧作。

凡水土木相逢于无气之处，主蛊气肠胀、吐逆之疾；凡金水火相逢于无气之地，主痢疾，金主大肠，水火守之，阴阳不和也。

凡水逢土，多主翻胃疾；土多而无水气疏之，主聋聩疾。

盖肾水不流则翻胃，气不能则为聩也。

又曰：凡论残疾病症，先论日干，次详月令，然后通年时看之，伤官主残疾，煞重亦然。

乾卦在亥，亥为天门，六辛生人得此日此时，多主盲聋。

亥属肾，肾通耳，丙火遭水克也；子位坎宫，伤官煞重相刑，主下部疾；寅宫艮土，主脾胃，面色痿黄之疾；辰属震；此月带伤官，少年主多惊疾，盖震者动也。

轻则主惊脾胃疾，重则主足疾。

巳为巽，伤官煞重，主妇女血气不调，劳疾；午为离为目，伤官煞重，主失明头风之症；申属坤。

为众阴，伤官煞重，主腰脚筋骨之疾；伤官伤尽者不在此论；酉为兑，属口齿不完之疾。

戌为火库，主下血痔漏之疾。

丑未伤官，亦主脾胃。

伤官煞旺者，年年病瘟，主用上下战克、五行无救助，主身体不完，头面残伤。

又曰：凡一切诸煞亦有主疾者：劫煞主小肠，又主耳聋、咽喉疾；官符主腰脚疾；咸池主酒色、劳瘵、脓血、便溺疾；赘耗主暗昧，或赘疣疾；飞廉名天瞽，支干无气，主无目。

凡禄因食致疾，须带煞克身方是。

凡命见真冲气散，或真刑气散，多是废疾之人。

甲辰、甲戊、乙丑、乙未，土木交加，主瘫痪之疾；丙申、丁酉，金火交加，主血筋所伤；戊子、己亥，水土交加，主脾胃之疾；庚寅、辛卯，金木交加，主筋骨劳嗽之疾。

凡欲推疾病灾厄，先看禄命身三等，大小运如何？若三命无气，禄马败绝，但得禄财、命财、旺相，亦不至死。

若父病推其子命，如子命遇孤辰、寡宿、丧门、吊客及白衣煞临命，其父必有不可救之疾。

夫妻亦准此推。

## 《三命通会》卷 七·论女命

或问妇人何利？利在夫星。

夫利，其妇必利；夫困，其妇必困。

妇人从夫，先观夫星以定出身之贵贱，再看子星以察晚年之荣辱。

官煞财得地，夫利也；食神得地，子利也。

夫利则出身富贵，一生享福；子利则晚年厚养，褒宠诰封。

然亦有旺夫者，以食生财，财生官故耳。

反是则否。

女命以克我者为夫，我生者为子，皆要得时，乘生旺之气。

若旺气只聚于时，亦可用官为夫，不要见煞；用煞为夫，不要见官，一位为好。

有两位官星，无煞以杂之，四柱纯煞，无官以混之，俱为良妇。

更得本身自旺尤佳，但旺不可太过。

食为子息。

引时逢旺，再得二德扶身，乃夫贵子荣之命。

不宜身旺，重叠暗藏夫神及伤官、七煞、魁罡相刑，羊刃太重，合多有情，皆主不美。

岁运亦然。

看有八法八格，须细详之。

## 《三命通会》卷 七·纯和清贵

纯

纯者一也。

如纯一官星，或纯一煞星，有财有印，不值刑冲，不相混杂是也。

如癸已、戊午、辛酉、丙申，本身专禄，旺不从化。

辛用丙官为夫星，五月火旺夫健。

丙用癸为官，坐贵见戊为食，同归禄于巳。

辛金生癸水为子，引入申时长生之地。

天干癸戊辛丙，水火既济；地支巳午酉申，拱夹财库，所以嫁夫为官，食天禄，夫荣子贵之命。

和

和者恬静也。

如身柔弱，独有一位夫星，柱无冲破、攻击之神，禀其中和之气，则为和也。

如壬辰、辛亥、己卯、己巳，己用甲为夫，亥乃生长之地，得天时地利；甲以辛为官，金生于已，已以金为子，亦生于巳，谓之夫行官星，子得长生，故主益夫旺子。

虽自坐卯支为煞，有巳中庚制，为去煞留官之论，女命之贵也。

清

清者洁净之称。

女命或一官一煞，不相混杂，谓之清。

要夫星得时，柱有财生官，有印助身，无一点混浊之气，方为清贵。

如已未、壬申、乙未、甲申，乙以庚为夫，庚禄到申；以丁为子，丁旺于未；以壬为印，壬生于申。

又坐下支神为乙木之财，财旺则能生官，四柱无刑冲破败。

经云：财官印绶三般物，女命逢之必旺夫。

贵

贵者尊荣之号。

命中有官星，得其财气以相资，三奇得其宗，四柱不植鬼病，乃女命尧舜也。

经云：无煞女人之命，一贵可作良人。

又云：女命无煞逢二德，可两国之封。

天德者，非独天月二德，即财为一德，官为一德，加之印食，愈为贵也。

如乙亥、丙戌、辛卯、癸巳，辛用乙为财，旺于亥；丙为夫星，坐库归禄巳土。

癸水为夫之官，辛金生癸为子，坐已土与夫禄同位，又是贵神，又为财官双美，乃得夫子俱贵，两遇褒封。

故为夫人之命。

## 《三命通会》卷 七·浊滥娼淫

浊

浊者混也。

乃五行失位，水土互伤，其身太旺，正夫不显，偏夫丛杂，柱多分别，无财官印食，为下贱村浊，或娼妓婢妾，淫巧之人。

如己亥、乙亥、癸丑、己未，癸水生十月大泛，癸以戊为夫不显，时引己未是偏夫，嫌丑未皆有土混杂，柱中无财，乙木为食神干旺，已土受克，鬼败临身，五行失位，主先清后浊，不能享福。

滥滥者婪也。

谓柱中明有夫多，暗者财旺，干支又多带煞，必因酒色，私暗得财。

此等之命，或为奴婢，或克夫再嫁。

如庚寅、丙戌、庚申，丁亥，庚申，八专自旺，丙火为夫，寅戌会局时干，又丁爱重火情，庚申金暗克寅亥木为财，亥中壬水为食生财，其人虽美貌有福，不免滥而得财。

娼

娼者妓也。

乃身旺夫绝，官衰食盛，或柱中不见官煞，或有而伤官伤尽，或官煞混乱而食神盛旺，此必娼妓之命，否则，为师尼婢妾，克夫淫奔。

如丁亥、庚戌、戊辰、庚申，戊以甲为夫，九月失时无气，又被庚克绝。

时引入申以庚为食，建禄在申。

戊辰魁罡，生申太旺。

亥中壬财亦旺，谓之身旺逢生，贪食贪财，夫绝而为秀丽娼也。

淫

淫者沃也。

乃本身得地，夫星明暗交集。

谓日干自旺，柱中皆官煞是也。

在干者为明，在支者为暗。

四柱太过，如一丁见三壬及辰子多之例，谓之交集，于人无所不纳也。

如戊辰、壬辰、壬戌、癸亥，壬辰、癸亥本自得地，明有戊土为正夫，暗有辰戌为偏夫。

又庚戌、戊子、乙酉、甲申，乙以庚为明夫，而身坐酉支，时又引申为暗夫，运行西方金旺之地。

二命俱夫星明暗交集，淫不可言。

## 《三命通会》卷 七·旺夫克子

夫女人有旺夫伤子者何？此法皆时上推之，时为归宿之地，夫子二星引归于时，夫星生旺，子星衰败是也。

如一命：

以辛金为财，七月金旺，二丙相比，皆坐夫之财印，故主夫聪秀富贵。

丁以戊为子息之垣，引至时上见亥，亥中甲木能克戊土，乃子星被克而难得也，故主旺夫伤子。

余仿此推。

## 《三命通会》卷 七·旺子伤夫

有旺子伤夫者何？此法专以月时推之，谓克我者为官为夫，有气得时，则夫发福；若支干失位不得月气，柱中又逢冲克，时上又无旺气，而己生之子引至时上，逢长生、临官、帝旺之地，又无刑克，是旺子伤夫也。

如一命：

月令既无金气，时引绝地，又被火克，是伤其夫星，旺其子息，故曰旺子伤夫。

余仿此推。

## 《三命通会》卷 七·伤夫克子

伤夫克子者，乃夫星干支失位，生月失时，柱中又逢冲克，时支亦不生扶，兼且印绶重逢盗夫之气，克子之甚，夫子不能旺，反绝于时是也。

如一命：

乙木以丙火为子，引至子时，乃水旺火灭之地，虽年时干二火被群水相克，夫子皆亡，故曰伤夫克子。

余仿此推。

## 《三命通会》卷 七·安静守分

安静守分，乃夫星有气，日干自旺，相停无克，不值刑冲，财食得所者是也，如一命：癸巳、庚申、乙卯、丁亥，乙坐卯专禄自旺，又得时支亥字合局，是本身旺也。

以庚金为夫，七月庚禄得申，又得年支巳火为金长生之地，是夫星旺也。

亥中壬水，夫之食神天厨，故主夫食天禄。

此乃自己夫星两不相伤，各乘旺气，无混乱相侵，夫妇偕和，安静守分格也。

## 《三命通会》卷 七·横夭少年

夫横夭少年者，造化之穷绝，格局之变异也。

有悬梁溺水、血产少亡、被人杀死，若此者何？乃身弱而遇煞重，煞多克身，又带刑冲破败之类；或命中元有官星受伤，行运复遇官乡；或无官见伤，运复临官之类；或带刃无制，运行合刃之地，及亡神劫煞等类，此皆横夭类也。

不独女命有之，男命亦同。

如一命：

## 《三命通会》卷 七·福寿两备

夫福寿两备者，造化之中和，格局之纯粹也。

有享用一生，永锡难老，若此者何？乃身坐旺乡，通于月气，支干相辅，更带财官印绶，各得其位，不行脱财、坏印、伤官之局，尤喜食神、天厨。

若身旺而运行财食之乡，此皆福寿两备之命也。

如一命：

辛用丙火为官，丙禄归于巳，为夫星得地。

又十一月生，人乃金白水清之象，兼支干上下相辅，俱无伤损，身不从化，故主为人美貌端正，夫子相停，福寿两备也。

余仿此推。

## 《三命通会》卷 七·正偏自处

夫正偏自处者何也？乃夫妇相合，复遇比肩分争，如一位夫星有两位妻星相合，谓之争合。

若本身自旺，彼身值衰，四柱不冲，则我正而彼偏矣。

盖我生旺有气，则夫从我为正；我身衰而别位旺，则夫从别位，我反为偏，谓之彼旺争去我夫，我只得为偏。

或自旺太过，柱无夫星者亦为偏；或官煞混杂，或伤官太重，亦为偏，更淫滥。

如一命：

又：

但壬水重而太泛，又带桃花，不能自处。

余仿此推。

## 《三命通会》卷 七·招嫁不定

夫招嫁不定者何也？乃目令中有夫星，透干与己相合，己身从伏，其夫星却无气，时引夫星或煞星却乘旺地求克己身，又从伏便夫，故谓之招嫁不定。

若夫星不旺，或受克制，必嫁夫迟，或嫁夫不明，或夫不济事，或有外情。

如一命：

甲生子月，夫坐败地，不显，时上乙亥，亥中又有生长之甲，欲甲又招乙也，此招嫁不定，余仿此推。

论曰：凡观阴命，先推夫子兴衰，欲究荣枯，次辨日时轻重。

官为夫，财为父，财旺夫荣；食为子，印为母，印盛子衰，日干不宜太旺，月气务禀中和。

日主旺相，夺夫权而孤苦；月令休囚，安本分而持家。

官星得地，夫主荣华；伤官无克，子当贵显。

有官而不可见煞，有煞而不可逢官，设使官煞混杂，为人安得祯祥？官星无克，值二德，可两国之封；七煞有制，遇三奇，为一品之贵。

嘉食神而制煞生财，恶伤官而克夫盗气，贪财坏印，岂是良人？用煞逢官，非为节妇；孤贫下贱，盖因子死休囚；富贵峥嵘，只为夫兴子旺，官太旺，公寿难延；财重叠，婆年早丧。

身居旺地，虽富足，夫子刑伤；日值衰乡，纵贫寒，夫子完聚；自旺而巧于妇业，日衰而拙于女工。

贵神一位，不富即荣；合神数重，非尼即妓。

贵人乘驿马，决主风尘之美妓；官星带桃花，定为深院之良人。

食神独者，安和而有子有寿；合贵重者，娇媚而多贱多情。

桃花不宜倒插，沐浴最忌裸形，犯之者多为侍婢，值之者定作师尼。

四仲全，乃酒色荒淫之女；四孟备，乃聪明生发之人。

未丑刑而不忌，戌辰冲处非良。

大抵夫星要值健旺，己身须禀中和。

食神不可刑伤，子星要临生地。

印绶生身一位，则可财神发福，多见无伤。

财强身弱，不能发福；身强财弱，安得为良？伤官叠遇，克夫星而再嫁之人；印绶重逢，不死别即生离之妇。

刑冲羊刃，恶狠无知；破害金神，血光产难。

四柱无夫，不偏房定为续室；八字空亡，非寡鹄决是孤鸾。

大概贵贱观其夫位，荣枯究其财官，此为天依乎地，地附乎天，故贵者随夫而贵，贫者随夫而贫。

前八法以泄其玄机，后八格乃明其奥旨，倘有缺误，俟知者择焉。

总歌：正气官星第一格，财官两旺亦同说；官星带合兼坐禄，女命逢之真有福；官星桃花是良人，带合兼煞便不同；印绶天德惟最妙，日贵财官亦相肖。

独煞有制羊刃同，伤官生财亦不凶；归禄逢财准此断，食神生旺尤堪羡。

煞化印绶格局纯，二德扶身贵无伦；三奇合局真造化，拱禄拱贵也不怕。

煞官混杂兼无制，此等女人不堪娶；伤官太重又见官，贪财破印俱不堪，比肩重犯多争妒，财官遇劫决不富；财多身弱亦如然，羊刃冲刑尸不全。

金神带刃凶恶断，桃花带合淫乱看；无官见合多官合，倒插桃花乱闺阁。

身旺无依夫子伤，此等女人大不祥；倒食重犯须减福，更犯寡宿主独宿。

孤鸾红艳阴阳差，此等神煞俱不佳；若是贵命合官印，小小神煞不为病。

又曰：择妇须沉静，细说与君听；夫星要强健，日干当柔顺；二德坐正财，富贵自然来；四柱带休囚，增名又增寿，贵人一位正，两三位宠聘；金水若相逢，必招美丽容；四贵一位煞，权家富贵说；财官若藏库，冲开无不富；寅申巳亥全，孤淫腹便便；子午并卯酉，定是随人走；辰戌兼丑未，妇道必大忌；有辰怕见戌，辰戌若相见，多是淫破人；有煞不怕合，无煞却怕合。

合神若是多，非妓亦呕歌；羊刃带伤官，驳杂事多端；满盘却是印，损子必须定；天干一字连，孤破祸绵绵；地支连一字，两度成婚字；此是妇命诀，千金莫轻视。

## 《三命通会》卷 七·论小儿

夫观小儿之命，如种花木之法。

善培养者，则根苗茂盛，花果兴隆；不善培养者反是。

何以言之？凡人种花木，必以土栽培其根，根实则苗盛；必以水浇灌其体，体壮则花茂；赖阳火温照其花，花实则果成；假金刃修伐其枝，枝清则本固。

设若土虚根浅，水少苗枯，日暴花焦，风摧果落，是皆失中和培养之气，其花木安有不枯之理乎？人之八字，以年为根，月为苗，日为花，时为果，其理皆然。

故推小儿之命，要日干有气，月令生扶，年上栽根，印绶无伤，财官有制，七煞得化，伤官遇合，气禀中和，不值刑冲破害，此则易养长寿之命。

如煞重身轻，财多身弱，伤官叠遇，食神重逢，日干或旺甚无依，或太柔少印，气失中和，柱中有刑冲破害，此则难养促寿之命。

二者类如栽培之法。

又曰：小儿之命，当论时辰为正，先看关煞，次看格局。

日主强财官旺，有关无煞，日主弱财官少，常病易养；日干弱财官多，有煞有关，难养。

夫关者何也？即偏官为关，偏财为煞。

专以日干为主，取生成之数断之。

关者，譬如今之关隘，乃险阻之地。

人至关，非明文不敢私渡，违者必致其祸。

小儿命犯此关，则为不利。

柱中日干强健，制伏纯粹，印绶无伤，如有明文之类，通达顺遂，易养长寿。

反之则否。

子平之关只以煞论。

假如初生小儿甲日者，庚为关，柱有戊土党煞，此为关重无财。

日主健旺得印生解化者，关轻无害。

甲日见庚九岁关，丁见癸为六岁关，戊见甲为三岁关，丙见壬为一岁关，壬见戊为五岁关，癸见己为半岁关。

古有占男女生时之日阴阳贵贱法。

如金命，天阴生，主官贵相；昏暗贫贱；不问大小风起，不长寿；有雨雪，主心善孝顺。

木命，天阴生，大富；晴朗，有官，长寿；天昏，衣食平微，短命；有雪雨，身贵孝顺。

水命，天阴生，心恶，倘来衣食；明朗，大贵；昏暗，短命，贫贱；有风起，久后贵人提携。

火命，天阴生，大富；晴朗，虽富寿夭；昏暗，有官分；不问大小风起，有衣食；大雪，短命；微雪雨，年至五十左右，有病。

土命，天阴，不过十五岁死；微雨，不过三十岁，大富；昏暗，富贵，有官分，寿却夭；大风忤逆，短命；雨雪，有外财；晴朗，富贵久远。

凡小儿生时是辰戌丑未，又四柱中多墓，主过房；带午未多者，名执拗煞，主为性执拗。

戌多者亦然；带子亥多，主疝气偏坠，是子时者无不应，壬子、丙子尤紧；生时与胎同在辰上者亦然；带火多，主少年浓血之灾；带丁午多，有未字者，主头大，害疮疖，或疤痕，或秃疮，大人脑疽。

四孟月上带金火相克，多疮疖惊疾；金水火相克制，主剥皮疮灾；金水多主晚语见木主早语。

五行全者，主少便清俊伶俐，是夙有灵骨。

五行自生月至时上以次求生旺少刑冲者吉，主长寿，成器人也。

反是则夭，纵使福神多有救，少年当十生九死，及至成人，亦非上寿。

益禀五行生旺则气实，气实则寿长；五行死绝则气薄，气薄则短夭。

凡月日时支干支错乱而重见太岁，曰重元星，主过房寄生螟蛉之子。

初生或食神重叠，或偏印太旺，皆主无乳。

犯五重羊刃，名曰满盘刃。

多养不成，更时带刑害者，决死。

女儿差慢，终不免产厄而死。

生时见官符，父有公讼，母有惊恐；咸池重合，不得亲父母养育，或非嫡母所生；重叠见空亡，主惊颠失坠，克父母。

生时犯空亡及自死绝者，七岁前赢疾，七岁后徒肥。

凡俗推小儿正否，命见孤辰、寡宿，多隔房异宅，势不行气不转，幼离父母。

如庚辰金见己巳火，金气转于十二支，则有火截，所以气不转。

余依此推。

或问：偶然同产一母，所生何以别贵贱荣枯？答曰，凡一时有八刻十二分，故有浅深、前后、吉凶不同。

其有同时同母所生，须分浅深及日时之阴阳。

如阳日时，兄胜；阴日时，弟胜。

浅则占先时之气，深则占后时之气。

古歌云：双生之法有奇门，欲验荣枯视日辰；阴日弟强兄必弱，阳时兄贵弟必贫。

又一说：一时分方向，如木命向东方者受生气，向西方者受克生，贵贱寿夭以是别之。

余闻三河王氏兄弟双生，弟先中，兄后中，功名寿夭，大率相似，而兄竟不如弟。

颖州李氏兄弟双生，因差一时，故弟登甲科，兄只秀才。

考其八字，果如前说。

## 《三命通会》卷 七·论六亲

或问：阴阳何所配合为夫妇而成六亲？答云：如甲以乙为妹，配以庚金为妻；丙以丁为妹，配以壬水为妻；戊以己配甲；庚以辛配丙；壬以癸配戊，一阴一阳配成夫妇，有夫妇然后有父子，有父子然后有兄弟。

六亲者，父母兄弟妻子也。

六甲娶己为妻，甲己合而生庚辛为子。

男取克干为子，女取干生为息，则己者庚辛之母，庚为父，乙为母，故谓阴干生我为母，我克阳干者为父，克我者为官为子，我克者为财为妻，比和者为兄弟姊妹，生我妻阴干为文母，妻克阳干为丈人，克我女者为女婿，食神为孙，其余六亲俱于十干变化取用。

且如六甲生人，以癸水为母，癸为正印，如遇己土正财；戊土为父（戊合癸也），戊是偏财，如遇比劫，则父有伤。

六乙生人亦以癸为母，癸是偏印；以戊为父，戊是正财。

甲乙俱以庚辛为子，庚金为男，在甲则为七煞，在乙则为正官也；辛金为女，在乙则为七煞，在甲则为正官也。

己土为妻，戊土为妾，谓乙木克己土也。

虽云阴见阴不成配合，然阴木克不得阳土，且妇人以阴为正也，故云甲乙俱以己为妻，戊为妾。

如女人则甲遇庚七煞，乙遇庚正官，皆夫星也。

谓庚是阳男为正夫，属阳不可以辛阴为夫也，但阳见阳多无情，阴见阳则夫妇和鸣。

或云：取正财为妻，偏财为妾；女甲则辛为正夫，取阴阳之正合也。

甲乙生人俱以甲为兄姊，乙为弟妹，以丁为婆，生我父者为祖母，丁生戊也。

壬水为公，壬与丁合也。

又以丁火为丈母，生我妻者为我外母，丁生己配与甲作正妻也。

壬为丈人，壬与丁合也。

妻之兄弟为妻舅。

己土为妻，戊土为妻兄妻舅。

癸水则是舅之妻为妗也。

其余八干俱以类推。

女人取用与男不同，我生者为子，克我者为夫，生我夫者为姑，克我姑者为公，其余父母兄弟皆与男同断，但须辨其阴阳耳，如甲乙干则以丙为男，丁为女，庚为夫，辛为夫之兄弟，己为姑，甲为公也。

经云：以年为祖业，月为父母兄弟门户，日为妻妾己身，时为子息。

须看四柱之中父母兄弟妻子星具何地？论旺相休囚而言其吉凶。

如父母星坐长生旺库禄马贵人之地，则主父母富贵福寿荣耀；如坐空刑克煞死亡衰败交并之地，则主父母贫薄破伤刑夭，或死于外及不善终；若带刑带破害，虽居于生旺库之地，主父母有寿而贫贱。

兄弟星若生得时得令，坐长生库旺禄马贵人之地，则主兄富贵荣华成群；如坐刑克煞刃死绝衰败之地，兄弟不得力；如坐长生旺库而遇刑冲破害者，虽有兄弟而仇敌及不得力。

如妻妾星坐生旺库禄马贵人之地，或有物以生之，主妻妾富贵荣华，美貌多才；如坐空刑克煞羊刃死绝冲败之地，则主妻妾贫薄丑貌刑夭淫乱、残疾或产亡不得力；如坐生旺禄马之地，被刑冲克煞，妻虽有寿亦主破相贫薄。

如子息星坐生旺禄马贵人官印之地，有物以相生，主子息荣华聪明，多得送老；如坐禄马贵人居于死绝之地，虽有聪明俊秀，不送老也。

如居生旺之地被刑冲破害，有子主愚顽或残疾送老；如居死绝又刑冲破害劫财之地，不得子之力，纵有子主残疾破相或不才。

女命如子居生旺之地，主多子；如坐禄马贵人，主子富贵福寿；如坐空刑克煞并冲羊刃死绝之地，主子不得力。

或问：甲乙日主以戊癸为父母，四柱干支并无癸水，只戊壬人二字显于干头，或藏于地支，则论何者为父母？

答曰：本经所谓明干有时明干取，明干无时暗中求是也。

如柱无癸字只有戊字是甲乙之父，将父求其母，如无母只将壬为母，亦须论戊为父。

其戊壬不得系婚配，非儿女嫁娶，必是服内成亲，或母多父岁，或失婚而再配也。

或又问甲日主月支年支是乙木，时支是甲木，乙先甲后，何为兄？何为弟？答曰：不论先后，只以强为兄，弱为弟。

夫人之生也，上父母，下妻子，中兄弟，其联属离合，命之为也。

言命不及六亲，自是偏见。

赋云：年逢刃煞，幼年早丧爹娘；时遇刃伤，未年却损儿女。

冲者无兄弟，刑者损六亲。

岁月官财印全，三代祖先富贵；日时煞刃逢枭，半路妻儿亏损。

男命伤官多损子，女命伤官多克夫；伤官见财而有子，七煞有制乃多儿。

财重刑伤父母，鬼旺后代迂荣；劫财重重父早丧，破印太重母先亡。

岁月财官旺相，公父显荣；日时禄马相生，妻儿贤俊。

印伏藏而财秉令，庶出奸生；正财旺而身失时，母年早丧。

偏官偏印偏财叠逢，必然偏庶；正官正印正财独遇的，是正宗男。

月中劫背绝财官，父终外土；岁月背逐更冲害，公葬他乡。

日逢刃，时逢枭，妻妾产亡；岁值煞，月值伤，兄弟难有。

月令伤官多夺长，时行神煞兄弟无。

男命劫叠外家希，女命煞重亲骨绝。

印旺妨儿女，财重妒公姑。

岁月叠煞有刑害，公姑遭伤；日时背逐无救助，妻子离克。

正财偏财复见合，虽多妻妾主滥淫；偏官正官更冲害，任有丈夫而偷奸。

旺夫伤子，乃食神而受伤；旺子伤夫，察官星而丧绝。

女命印旺官轻，夫权在手；男命财多身弱，妻语惬心。

日下伤官持刃，夫必恶亡；月中带印刑冲，母家零落。

刃健煞刚，祖墓微薄；官强财旺，后代昌荣，日逢背禄逐马，多破祖离乡之客；时遇财旺生官，有兴家助国之男。

煞刃月逢，有父无母。

偏官叠见，多生女子少生男；偏财复逢，少爱正妻多爱妾。

财源得地，因妻致富成家，其妻抑且有为；官位临垣，显己增崇祖业，而男亦须兴旺，月官印，年伤官，父优祖劣；日财位，时劫财，父兴子败。

比劫重婚必迟，官星生儿必早。

男逢伤官阳刃，逢官煞，不可断其无嗣；女命伤官枭印，行财官，亦堪决其有子女。

人食重遇，官轻夫衰子旺。

男命煞旺逢比劫，兄有弟无；太过不及，兄弟俱无。

库位中和同气，主有煞生旺官败绝，女子盛而男子衰。

财官旺身，主休夫家兴而祖家失。

女比劫太多，夫有绝妻之义；男子财胜劫重，妻怀私欲之心。

年月印绶相生，受现成之基业；日时伤官伤尽，发不义之横财。

年上官星，父祖为官；月上官星，兄弟必贵。

男逢比劫定伤妻，女入印枭难嗣子。

羊刃逢伤官七煞，骨肉亲友伤情；三合六合相和，友善五湖四海。

又曰：凡推六亲，男命以年为父，胎为母，月为兄弟，官员以月为僚友，日为己身妻妾，时为子孙，官员以时为帝座祸福。

凡是子午卯酉日生，主娶子午卯酉命妻，若妻申子辰生、丑生、甲己生者，皆不永。

如克过头，妻再醮，不在此限。

凡命四柱内有我克者为妻，无我克者，名曰局中无妻，却看所生日在何地？如在财旺之乡，当有得力之妻。

更带贵人禄马，年主妻带官嫁夫。

若在本命时财死墓绝败处，定主克陷，或一生鳏居。

若日禄在时上遇见，如六丙日得癸巳时，六壬日得辛亥时之类，名曰誉煞，不惟主富，亦主因妻有官。

若日带年之官，或年之印，主妻夺夫权，或禄出妻荫，或妻权贵之家，驸马郡马之类。

日坐命财，更在财生旺之乡，主得妻财，又主妻贤明。

日坐贵人，主妻有望族，或贤淑美丽。

若命带日刑，日带年冲破年、羊刃、劫煞、六厄、元辰、空亡，或三四娶，或无妻。

## 《三命通会》卷 七·定妇人孕生男女

诀曰：父母岁数两头安，受胎之月中心取；干坎艮震为男儿，巽离坤兑总属女。

假父母年双为折，受胎月只为单，成坎卦，定男；父母年只为单，受胎月双为拆，成离卦，定女。

父年上，母年下，胎月中，余准此推。

又一法：以大衍之数推之，诀曰：

七七四十九，问娘何月有；除却母生年，单奇双是偶；奇偶若不常，寿命不长久。

假先下四十九数于算盘，乃加上母受胎月数，总得若干数。

若值正月胎，是五十数，其母三十一除去，止余十九数，九则为单，单则男。

若单生女，双生男，主夭折。

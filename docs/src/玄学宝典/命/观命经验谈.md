---
title: 观命经验谈
editLink: true
---

（民国南北山人撰）

安妥命盘，只见满盘数十星曜，善恶兼有时，以命宫所落何地即与何星同垣为主要，次则观审身宫及同垣之曜，三则看命及身宫其三方四正有何吉曜之拱照，抑或有无羊陀火铃其四煞之冲破，然后再观夹拱如何，其财帛、官禄、迁移与福德又如何。

命、身二宫至为紧要。若得南北二天之星曜庙旺守值，而三方又得众吉庙旺拱照，且无四煞或空劫刑囚耗忌之交会冲合或夹持，勿论命身坐落何宫，皆作美论。

再若合局入格，更得众吉拱与吉夹，应系美上加美，秀实之最。

若是命、身皆强，而财迁官三宫亦见众吉齐凑，则此命必非凡品，成人者可作富贵兼有（注：官禄宫佳吉，则以贵断。财帛宫若是胜于官禄宫，则以富断。若是财、官二宫皆为吉美，则以富贵双全断。惟富贵双全之命，其命务必入格，如“三奇嘉会格”、“将星得地格”、“明珠出海格”、“日照雷门格”、“雄星朝垣格”等是，否则不可妄测），少年者可作来日发达之断。

然而亦有者命、身及财迁官福六宫皆强，而有为之大限均值闲陷之刑囚耗忌空劫或逢遇四煞，则告美玉瑕玷，虽美不足，得数为之大减，而务必断以中格之情。

倘若命、身及财迁官福皆吉，而三方四正亦有羊陀火铃之一二冲破，纵系入格之命，亦不作全美之论。

至于不入格者，则断以一生忧劳，若是大限行地亦陈凶多吉少之象，不免于灾患悔吝之屡生。

命宫吉凶同守而三方得吉曜之拱冲，仅主一生蹇滞，而大限吉利亦可获益非浅（注：凶星平陷则否，吉星亦平陷则告徇为欠吉之论，虽大限极美亦难通达。此外且主其人性情不稳，爱憎难定）。

但若是命宫纵有吉星守垣，而三方有吉亦有煞曜拱冲，则谓“秀而不实”（注：见一煞或空劫亦然），则主其人与命宫同坐平闲之煞曜并无二致。

盖三方仅为财迁官三者而已，均不可为煞所值，入财则财损，入官则官吝，入迁移则主出门多咎，直接有损财、官（或事业）之获也。（注：倘若三方仅见杀破廉贪四凶，常人为灾较四煞为轻，亦主个性刚强，意志坚定，惟武人得之反作祯祥。然命坐七杀于七杀平闲或得七杀对宫冲照，虽庙旺亦终不利）

凡命得长生、帝旺与临官者，复得众吉守照，终必发达。

武人则利见博士、青龙、将军之同守命身，再无诸恶之拱冲夹持，定无不吉之理。单是命身佳美而无四煞诸恶之拱冲夹持犹嫌不够，尚须财迁官三宫悉皆得众吉守照始作美论（注：如吴佩孚将军之命即是），不然则为减美，或多富而不能贵显，或贵荣而难作富奢，或富贵俱不易获，仅为出门顺利而已矣。

大抵命身佳吉而官禄宫亦佳吉者，虽财宫欠美，亦均多主公私俸禄，不致有衣食之虑，而财官佳美而官禄欠吉者，多主为普通庶人，或商贾或技艺，而亦不虑于衣食。二者若是迁移欠吉，仅主毕生辛劳，与人难处，庸常不易盛旺，官吏不易擢升而已。

唯财、官宫既然欠吉，迁移亦欠吉，纵使命、身两皆佳美，亦难平步青云而有所遂心之作为，更有者一世忧虑，落寞寡欢，甚至为常年之贫困而苦恼。

再若命身既成驳杂而又系欠吉，而财、官、迁三宫亦均不美，纵得福德、仆役、父母等宫佳吉，亦作一生偃蹇之断，尤命身有刑忌耗囚死绝及截空、旬空、空、劫或孤辰、寡宿之守照为甚。

男性之要宫，为命、身、财、官、迁、福、妻、仆、兄弟其九宫，惟以命、身、财、官、迁、福六宫为最要。女性者以命、身、福、夫妻、子女、父母、兄弟为着重，但以命、身、福、夫四宫为至要。

惟男女之命身及福德、迁移均不宜坐守七杀。倘命入七杀位于朝斗仰斗之地而合局入格，男者固可富贵于一时，然则终必不美（注：如袁世凯即乃正宗“七杀朝斗格”，暴殁于五十八岁亦系一例）。而凡不入格者尤其不为美论，无煞冲合则主性情怪僻、刚愎逾常、厚己苛人，终遭灾悔遽临。有煞交会者主贫贱孤寡，亦主奸佞张狂，与人不睦，一生不得发达。

再若七杀冲命，为祸亦不在轻，既主终身难有达日，又主出门性好争斗，凡事斤斤较量，不得人缘，求谋于艰涩之中。居奴仆则每遭人之侵害，且主交结狐朋狗党，悉乃不情不义之辈。守福德则福薄德浅，暧昧猥琐，伤风败俗，亦主一世庸碌，了无昂然大志。

女子若逢七杀守命，非生乡而庙旺无煞会合者，主孤冷寡合而执拗，纵有男志及作事有方，亦主刑克至重。入身宫为祸稍轻，然主一生劳苦与躯体异常，居迁移则好事争纷，每每与人为敌，滋生怨隙。守福德尤其不宜，不主娼妾则主淫贱，有刑夫克子、与人私通之虑。

男子得杀破廉贪之冲合，虽俱不见煞亦主每多进退，有煞则一生忧虑，灾祸交叠难有宁日，复见化忌或空劫耗使等恶，必系流离失所、四处飘荡之人。惟得武破廉贪之冲合而不见七杀及四煞之交会，又见昌曲辅弼魁钺紫府之守照，允为上格，富贵必矣，女子逢之坚贞贤能，才智过人而旺夫益子。

命宫有七杀与廉贞之合守，勿论居于何地，男女皆不为良，命、身各有杀廉分值亦然。

命宫有贪狼、廉贞之合守，或命、身分值一星，男女均多淫邪。大凡贪狼守值命或身宫于闲陷，多主其人耽于酒色，女则人尽可夫。而仅有廉贞一宿独守命身，男女虽不免征逐酒色，然较贪狼守值为吉。

观其人有无才识之福，则看命身是否俱见昌曲魁钺，最喜四宿皆得，见一二仅主聪敏而已。昌曲之魁钺守照命身，须观有无四煞冲破，乃至其地生克如何。盖凡遭煞刑或遇地克，则文星受害，多无实学之有，反主其人矫虚狡诈，善嫉好妒反覆无常矣。身坐文曲于生地而命宫仅得文昌冲照，再若命、财、迁三宫又欠吉，纵然书画双擅，亦主难于贵显，清寒贫士耳。

命逢武贪火铃于庙旺而无空劫刑囚耗忌之交会，男主军旅成功，富贵兼享，女则代夫行权，亦主才识双美，志胜须眉。

紫微或天府守命而三方无煞，男女皆主祯祥，尤二星同宫或分值命、身为最吉，紫微赋七杀以权，可制其凶。故凡七杀命身者，宜见帝极之守照，否则大忌。

巨门为是非暗曜，守值命身宜庙旺而逢遇太阳，躔于陷地纵见旺日亦欠吉，尤忌遭四煞之冲合，必主无事生非，一生不能作为也。

命逢空劫之拱冲，纵然命局入格亦枉然，难有旺达之期。二星同宫而守命，定主其人巅三倒四，百事无成。二星同宫而冲命，常有奇灾大祸，喜得众吉之解救。二星夹命，既主终身难遂己志，亦主幼少凶祸。空劫二星诸宫不利，值庙旺庶可灾轻。

疾厄宫坐煞会煞，多遭破相或肢体伤残，否则青中年难逃凶险。父母宫坐煞会煞，而命身飞入丧、吊、白虎与天刑，则主双亲不全。

此是观命之一得，篇幅不允，无以逐一详述而概括致尽，即此结束也。

---
title: 三命通会(卷六)
editLink: true
---

## 《三命通会》卷 六·壬骑龙背

《喜忌篇》云：“阳水叠逢辰位，是壬骑龙背之乡。”

此格以壬日坐辰，壬以丁为财，己为官，壬用支辰暗冲戌中丁、戊，壬日得财官之贵，柱中须辰多方能冲起，再得一寅字合住财官为妙，不宜财官显露，喜行身旺及伤官、食神运，忌南方财官之地。

柱有丁巳午戌，只作财官论，若壬日坐寅，柱中辰多，亦取此格，以壬食甲、甲合己为壬官，甲生丁为壬财，辰能冲戌，寅以合之为贵。

若壬辰日，年月时皆寅午火局，财生旺得地，财多不清，只为富命。

双曰：壬辰日取辰多，暗冲起戌中火土金为财官印三奇，若三辰一寅为冲合贵气，有力，若壬辰日年月时皆寅，力轻，却用寅中甲木为食生财，故主富。

柱中宜见丑未为贵，大怕己官、戊煞、乙伤、丁合不入格，纵辰多亦减分数，忌北方亥子运。

又曰：壬辰为魁罡日，宜身旺，怕见财官，休否以运参详，若柱中全见申子，当以润下格论，运戊己，辰戌又冲，岁运并临，吉中反祸，此为骑龙走冲，不成格也。

一命：

诗曰：壬辰日诞号骑龙，飞出官星在对冲，四柱辰多官爵显，寅多却作富家翁。

又：阳水多逢辰字乡，壬骑龙背贵非常，柱中俱有寅辰字，富贵双全在庙堂。

又：壬骑龙背喜非常，辰多寅字转发扬，大忌官星来破格，灾刑须见寿元伤。

## 《三命通会》卷 六·子遥巳禄

《喜忌篇》云：甲子日再遇子时，畏庚辛申酉丑午，此格以甲子日甲子时，甲以辛为官，二子中癸水能遥合巳中戊土，戊来合癸，畏子上甲木克制，不敢来合，戊与丙同居巳宫，丙戊为父子，戊动丙亦动，丙却与酉中辛相合来克甲木，甲日得官星，戊方得合癸，是谓巳酉丑三合会起官星局，年月大怕有午冲子、丑绊子，不能遥矣。

又曰：此格以二子中癸水遥合巳中戊土为甲之财，丙戊禄同在巳，丙是甲之爵星，戊是丙之爵星，戊动丙亦动，丙见子戊贪合癸妻为印绶，丙却合起辛金为甲之官，如人有子继其后，传其家，以成父道之尊贵。

喜生壬癸亥子月印旺，卯寅月身旺，行官旺乡，必主登科食禄，权贵浊富。

忌见庚辛丙字明露，申酉巳字破格，如有制化，亦不为害。

柱有丑午绊冲，则减分数。

岁运同。

若生酉丑月，只作正官格，取虚露庚字，亦主富贵，全看月令何如，或可煞生印助，若成此格，须忌尤怕南方运。

如樊继祖尚书：

经云：甲子逢合禄，终身须富足。

诗曰：甲子日逢甲子时，遥合官禄贵无疑，丑绊子冲官煞显，福不为祥禄亦迟。

又：子来遥巳细沉吟，甲子还将甲子寻，癸向巳中邀戊土，丙来酉上合辛金；暗忻申酉三六合，明怕庚辛二癸侵，丑午不逢高格论，登科及第宴琼林。

## 《三命通会》卷 六·丑遥巳禄

《喜忌篇》云：辛、癸日多逢丑地，不喜官星，岁时逢子巳二宫，虚名虚利。

此格只有辛丑、癸丑二日，辛以丙为官，癸以戊为官，丙戊禄在巳，惟丑能破巳，柱中多逢丑地，则丙戊之禄出，辛癸遥合得官星，忌见子绊未冲，巳字填实，不过虚名虚利而已，岁运同论。

辛丑日宜生秋月，癸丑日宜生冬月，柱中金水多方合此局，再见申酉，得一合住巳字，不致贵气走出为妙。

无丙丁巳午，辛日之纯粹，无戊己巳午，癸日之纯粹，再无冲绊，为人淳厚，富贵双全，略见损伤，亦主富足。

若生辰戌丑未月，当以杂气取用，逢卯辰申酉亥时，亦不作此格。

如辛日生丙寅、丙午、丙戌月，只以官星论，如生甲寅，以木取火，可用财官。

癸日土多，以官煞论，见癸亥时，以拱禄论，生金旺月，以印绶论，生火旺月，以财星论，如生甲寅月，伤官不妨，宜行官星得地及身旺运，多贵。

此格与辛亥、癸亥飞天禄马大同。

经云：辛癸日合禄，平生富有余。

诗曰：辛日癸日多逢丑，名为遥巳合官星，莫言不喜官星旺，谁信官来反有成。

又：辛丑癸丑二日干，丑能破巳巳藏官，丑字多见方为妙，不宜子字住中间。

又：辛癸无官众丑遥，巳中丙戊禄来朝，支元喜见酉申合，入格应须贵禄饶；辛忌丙丁兼巳午，癸嫌戊己马蛇枭，子来绊丑心真懒，格局如轻福亦消。

## 《三命通会》卷 六·冲合禄马

如甲日生人，柱无酉辛丑，有卯多冲酉，巳酉合丑为甲日正官，喜壬癸生助，忌酉辛填实，若止一卯字，再有刑合起亦为好命。

乙日生人柱无申庚，却有寅冲申，子辰合拱或巳刑出，为乙正官，喜壬癸生助，忌申庚填实。

戊日生人柱无卯乙，却有酉冲卯，亥未合卯，戊得官星，喜壬癸财、丙丁印，忌见卯乙。

己日生人柱无寅甲，却有申冲寅，午戌合寅即暗有官星，喜财、印，忌见寅甲。

丙丁二日即倒冲禄马格，庚辛壬癸四日即飞天禄马格，以例推之。

以上四干冲合，皆忌官星明露及受伤，月令得官乘旺为妙，冲神遇合，不逢羁绊，必登清贵将相公侯，缺一则减分数，破则近贵衣食，甚者贫乏，岁运喜忌同。

《巫宝经》云：乙用庚与申为夫，柱无，却有子辰二字，则能合起申中之庚为乙官星，有此不必再要寅字去冲，有寅更妙，柱无子辰，乃取冲出。

甲寅、乙卯、丙午、丁未、戊午、己未、庚申、辛酉、壬子、癸亥，以上十日本身健旺，冲禄元最紧，壬辰、壬戌、戊辰、己丑，冲禄则慢，其余干不用（如明神宗：癸亥、辛酉、癸亥、辛酉，主本癸亥健旺，冲出巳中丙戊禄马为癸用，却得二酉合住为妙）。

## 《三命通会》卷 六·破官

四柱元无财官印绶，却有破官之辰，如癸卯日破出午中己土为官，癸酉日破出辰中戊土为官，甲午日破出酉中辛金为官，柱中须得一字三合合住贵气为妙。

《元理赋》云：卯破午，午破酉，财官双美。

又云：年日支无破官之辰，月时支有破官合官之辰，主贵。

如甲寅日无破，月逢丙午，时临己巳，此取午破酉中辛官，有巳合之，又用巳中丙戊合辛，为贵。

诗曰：卯破午未有大官，午未破酉一般看，丑破巳午不为例，子破卯辰用不难。

## 《三命通会》卷 六·飞财

日干同月干，日支同时支，冲出对宫之财是也。

得此格当发财禄，忌泄气，凶。

如壬申日生，时支亦申，二申冲出寅中甲丙为财为用，岁运遇子则化成水局。

如日干是庚被局，泄气伤官，不能生财，岁君、柱内再逢七煞克身，必死。

盖飞财格，支辰不可变化他局故也。

如

## 《三命通会》卷 六·破财

此格如乙卯日生，八字不见财官，用卯字破出午未中己土为财用，要寅、戌一字暗合财气为妙，忌劫财填实，但有财位及填实，冲位便破不行矣。

如庚申、辛酉日破寅卯辰之木为财，丙午、丁未日破酉戌之金为财，壬子、癸丑日破巳午中之火为财，此数日本日刃日禄本体自强，故可冲破取财为用，其余日主柔弱，岂能破夺横来财乎。

合此格者，多能横发取不意之财。

诗曰：命里无财看破财，破来财禄似山堆，运行官印多多福，却怕刑冲填实灾。

又：卯破午未取财看，午未破酉总一般，丑破巳午财来广，酉破辰卯福不难。

## 《三命通会》卷 六·虎午奔巳

此格乃辛癸日见丑寅，取寅刑、丑合，刑合出巳中丙戊为辛癸官星，更得一酉字合贵为妙，有刑无合，禄不能住，柱见申巳，即不入格。

如壬戌、辛亥、辛丑、庚寅，甲戌、辛未、癸丑、甲寅，二命合格为贵。

诗曰：辛癸日生岁月时，若逢寅丑便为奇，寅刑丑合巳中禄，此是功名福贵基。

## 《三命通会》卷 六·羊击猪蛇

此格乃辛未、癸未二日，以二三未字合起亥字，冲出巳中丙戊为辛癸之官，柱有酉丑一字合住贵气为妙，怕填实冲刑。

如甲戌、辛未、癸未、癸丑，庚申、癸未、辛未、乙未，二命合格，俱贵。

诗曰：羊击猪蛇格最强，日逢辛癸未相当，柱中再逢酉申字，合禄无伤入庙堂。

以上诸格，须柱中无财官方用，有则不取。

## 《三命通会》卷 六·六阴朝阳

《喜忌篇》云：六辛日，时逢戊子，嫌午位，运喜西方。

此格六辛日为主，辛以丙为官星，以癸为寿星，喜戊子时，以戊合癸，子乃辛之生地，戊禄在巳，戊来印辛，戊乃丙之子，丙见戊印辛，丙却生戊合辛，为贵，辛日得官星也。

柱中只宜子字一位，多则不中，怕午冲丑绊，则阴不能朝阳，丙巳填实，运行西方金旺之地故喜，东北财伤次之，南方死绝则忌。

此格只宜生申辰亥卯未酉月，若生四季，以印绶论，丙午、丙寅、丙戌月以财官论，甲寅、乙卯月只以财论。

月令为主，行运不拘南北，身旺为妙，若成此格，多名胜于财，为人高亢，伤妻害子，如犯上忌，贫薄。

秘诀云：辛日子时，忌行火地，西北行来则吉，东南一去忧凶。

古歌云：辛逢戊子号朝阳，运喜西方禄位昌，丑午丙丁无出现，腰金衣紫入朝堂。

又：辛日生时逢戊子，戊来动丙作辛官，六阴金合朝阳格，富贵基是不难；子宫只宜得一位，若连丑位福还悭，丙丁巳午俱无迹，运向西方利不凡。

又：朝阳行运喜西方，临到东方也吉昌，最怕北方多不吉，南离冲破主灾殃。

## 《三命通会》卷 六·六乙鼠贵

《喜忌篇》云：阴木独遇子时，为六乙鼠贵之地。

乙以子申为贵神，独遇子者用鼠不用猴也。

乙用庚金为官星，得丙子时，以子上丙火遥归巳中本禄，巳来合申，申来动子，是谓申子辰三合会贵，谓申中带将庚来，乙日得官星，用申时则官星显露，所以不取。

若子字多，谓之聚贵，尤妙。

年月中有午冲丑绊，则子不能遥禄，申庚为官露，酉辛为煞露，被丙伤，子反不中矣。

岁运同。

此格要月通木局，日下支神皆是木旺之地，浮水印亦可，忌见金火，若岁运逢申酉，凶悔，东方渐退，午运则亡。

如一命：壬寅、辛亥、乙未、丙子，合格，若乙丑日绊子，乙酉日煞伤，则减分数，一子字怕见卯刑丑绊，多则不妨，透辛字不旺，再有丙丁合克，丙合辛化水，运顺行不伤贵。

如己丑、丙子、乙卯、丙子，两子夹一卯；丁巳、壬子、乙丑、丙子，两子夹一丑，虽犯上忌，却是交夹贵中生，故皆大贵。

若生夏令，只以伤官论。

生七八月，贫下。

如得庚申月，运北地，却以官论。

生四季，有财库，喜水局、伤官、食神、南运，亦吉。

凡月令见财官印旺，即以财官取用，不以午冲子为祸。

如合鼠贵，柱有未合午，略有损坏，富而虚名。

《相心赋》云：六乙鼠贵，遇午冲而赤贫如洗。

诗曰：乙木生临丙子时，要无午破卯刑之，四柱不逢申酉丑，管教年少拜丹墀。

又：乙日生人得子时，名为鼠贵最为奇，切嫌午字来冲破，辛酉庚申总不宜。

又：六乙生人时遇子，既带官星复用此，庚申辛酉马牛欺，一位逢之为丐子。

## 《三命通会》卷 六·日禄归时

《喜忌篇》云：日禄归时没官星，号青云得路。

此格有七日：甲寅、丁午、戊巳、己午、庚申、壬亥、癸子，日主之禄归于时位，喜日干坐旺、印绶生、月透财元、伤食、天月二德，主大富贵。

忌刑冲破害、空亡死绝、及劫财分禄、倒食作合、官煞克制，虽可取用，亦不纯粹。

岁运同。

如乙日见己卯时，是时上偏财；丙日见癸巳时，是官星显露；辛日见丁酉时，是时上偏官，不作归禄格看。

四柱何如？若月有官星或天干透财官，只作财官论；若时支归禄，年月时支亦有禄，谓之聚福归禄，又谓五行归禄；若日禄归时，时禄归日，谓之互换禄；若年禄归时，时禄归年，如甲申见庚寅、乙酉见辛卯、壬午见丁亥、癸亥见壬子等类，俱主大贵享福；若重见禄位，如甲日寅时，又生正月，财官俱弱，只作建禄看；若月日天元同而止有时禄，谓之分禄，便为无用，若各自归禄，却又不妨。

此格有七法：一曰青云得路，如戊子、甲寅、乙亥、己卯，柱中无一点官星，身旺得局，有印生助，虽子刑卯禄，不能破局，故贵。

又壬午、庚戌、壬子、辛亥，身旺印助，登戊辰进士，为刑部郎中，作杂气格论尤是，故丁丑运戊辰科，丑刑辰冲故也。

二曰官星坐禄，如丙申、丙申、丙申、癸巳，丙以癸为正官，生七月金乡有托，运行西北官生旺之乡，丙临申无气，三丙相倚，冲寅长生，癸官临巳，用神坐贵，得财官双美，故少年及第，中年拜相。

三曰归禄逢二德，如辛亥、辛卯、甲寅、丙寅，甲专禄，而得丙寅为食会禄，甲为月德，月令辛卯为甲正官，辛逢二月无气，二寅中丙合去二辛，止有二寅为甲之禄，月德逢归禄，乃平章辅国英雄。

四曰归禄逢印绶，如丙戌、癸巳、戊午、丁巳，柱无一点官星，丙丁印戊，日时禄互换，午戊已俱是火地印绶，生身太旺，运行西方食神伤官之地生财，癸与戊合化成火象，所以少年登第，官至三品。

五曰归禄逢伤官，大忌见官，如壬辰、乙巳、己亥、庚午，己坐亥有甲为官，得巳冲去，有乙为煞，得庚合化为真金伤官，用壬为财，坐库，归禄日下，运行南方身旺，西方金旺，伤官去煞，生出财气，有用，英灵秀实之贵也。

六曰归禄逢煞，如甲申、丙寅、戊申、丁巳、戊坐申自生，年干透甲为煞，归禄于寅，二申制之，戊归禄时地，无官混杂，所以掌握兵权，威镇边疆。

七曰归禄逢财，如己亥、丙寅、丁丑、丙午，自坐财库，丙夺财，亥中壬制，寅与亥合，运逢官煞，比肩强旺，可以胜任，己土食神，归禄于时，制其官煞，运行戌酉申，俱财旺地，故贵。

《元理赋》云：归禄得财而获福，无财归禄亦须贫。

又云：日禄归时，四柱岁运皆不喜官星，有刑害，其福减半。

诗曰：日主生归时禄逢，无冲无刑不落空，官煞不临财印旺，伤食身健禄千钟。

又：六甲生人禄在寅，若逢官曜贵难伸，身无健旺忻生印，禄有多余爱食神；若遇相冲灾必至，忽遭克破福无因，流年大运皆同论，贵尊崇压众人。

## 《三命通会》卷 六·拱禄拱贵

《喜忌篇》云：拱禄拱贵，填实则凶。

拱，向也，夹也。

禄是临官之禄，贵是官星之贵，或指天乙贵人。

拱禄有五日五时，癸亥、癸丑，癸丑、癸亥拱子禄：丁巳、丁未，己未、己巳拱午禄；戊辰、戊午拱巳禄。

拱贵有五日五时，甲申、甲戌拱酉，乙未、乙酉拱申，是官贵；甲寅、甲子拱丑，戊申、戊午拱未，辛丑、辛卯拱寅，官贵兼天乙贵。

凡拱格，须日时同干，贵禄与月令通气，运行身旺及贵禄旺地，方大好，印绶、伤官、食神、财运，亦吉。

忌刑冲破害，羊刃七煞，伤了日时，拱不住贵气。

大忌填实、空亡，譬如器皿空则能容，实则无用，所以只宜虚拱；完则能盛，破则无用，所以怕见空亡。

岁运同。

赋云：禄重位显，定知夹禄之乡，假如癸丑见癸亥，拱子位，癸禄生秋冬，禄重有气，如戊子见甲寅，亦拱丑贵，然戊受甲克，岂能拱之？余以例推。

《三命》云：夹禄夹贵，必居八座之尊。

《景鉴》云：拱禄拱贵，纯粹者王侯之伦，填实者虚名虚利，无财印不喜伤害，忌官煞，又怕空亡。

诗曰：日时双拱禄中庭，金匮藏珠格最清，至贵至高君子命，无忧无虑到公卿。

又：虚拱贵神兼禄位，不逢填实及空亡，冲刑羊刃并七煞，破败官星不可当。

又：拱禄拱贵格中稀，也须月令看支提，提纲有用提纲重，月令无神用此奇。

## 《三命通会》卷 六·冲禄

此格如庚禄申，柱中无申，得庚寅日，年月时再有寅字，并冲申为庚之禄。

甲禄在寅，柱中无寅，却得甲申日，年月时再有申字，并冲寅为甲之禄。

大忌丙伤庚、庚伤甲，填实禄位则不贵。

余例推。

如己巳、丁丑、庚寅、戊寅；辛巳、乙未、甲申、壬申；乙卯、甲申、辛卯、辛卯，三命合格，贵。

## 《三命通会》卷 六·六壬趋艮

此格乃六壬日见甲寅时，合出亥中壬禄，即暗禄格。

经云：明禄不如暗禄是也。

忌亥字填实，怕冲刑克破。

壬寅、壬辰二日为正，见寅字多者大富，以寅中甲木食神生丙火长生之财，财旺生官，故美。

忌官煞损身，申庚伤甲，不能生财，为凶。

又曰：壬日多见寅字，用寅中甲木暗邀己土为壬官星，寅中丙火暗邀辛金为壬印绶，怕午合申冲，忌财官填实，喜身旺地，岁运同。

口诀云：六壬趋艮，逢亥月必贫。

《相心赋》云：六壬趋艮，智足多仁。

《真宝赋》云：六壬趋艮，透财印为奇，官煞来侵，反为贫穷下贱。

## 《三命通会》卷 六·六甲趋干

此格乃六甲日见亥。

亥，天门之位，北极之垣，甲木赖之长生。

又亥能合出寅中本禄，与趋艮同。

忌寅字填实，巳字刑冲。

又曰：甲见亥时，亥有壬禄为印，喜见辛金生印，不喜见财，柱有卯合亥，即不能合寅中禄矣，若身弱遇巳酉丑局，金神太多，岁运重见，生灾。

《相心赋》云：六甲趋干，主仁慈刚介心平。

《真宝赋》云：六甲趋干，透印绶为佳，财星叠见，位列名卿。

《千里马》云：壬趋艮，甲趋干，清朝名士。

诗曰：趋干六甲最为奇，甲日生人得亥时，岁运若逢财旺处，官灾患难来寻之。

详诗与赋，有忌财喜财不同，余见透印忌财，身旺喜财。

## 《三命通会》卷 六·财官双美

《继善篇》云：六壬生临午位，号曰禄马同乡，癸日坐向巳宫，乃是财官双美。

禄即官，财即马，二句同一义也。

壬以丁火为财马，己土为官禄，俱禄于午；癸以丙火为正财，戊土为正官，俱禄于巳。

人命禄马财官，难得兼全，况自坐支下，所以为贵。

喜秋生金旺永生木死，不能克土，故为远害。

若见寅卯旺则秀而不实，冬生玄武当权，贵为王侯。

如柱有财官，更得此二日生，尤妙。

如己丑、丁卯、壬午、癸卯，年月透出丁己，归禄日下，合此，大贵。

《珞录子》云：禄马同乡，不三台而八座。

又云：每见贵人食禄，无非禄马同乡是也。

甲戌、乙丑、乙巳、丙申、丁丑、戊辰、己亥、庚寅、辛未、壬戌、癸未，此数日支内自藏财官，亦是禄马同乡，经独取壬午、癸巳二日，以壬癸所坐正财正官，余则或偏或正，不纯一故也。

类推之，甲戌、乙丑二日，喜金土月分富贵，但金气不可太多，恐伤身盗气，若无官贵，必发财富。

丙申、丁丑二日，生金木月贵，惟忌土重，若会起土克官，主富。

己亥日宜生四季月，或有倚托相生为吉。

庚寅日喜见火，宜生冬至后一阳生火旺之时，主贵，若得金刚火强炼成锋刃之器，秋生逢火尤佳，唐太宗丙午、庚子、壬午、丙午，壬日生子月身旺，冲起年干丙字，二丙同窠，却冲去日庚枭食，庚既受冲克，则避丙就本日午上，时干丙就月支子，壬是庚之子，就时干午，变成丙午、丙子、庚午、壬午，皆禄马同乡，又为水火既济，又名六壬移换，故主大贵。

大凡大贵命合三二格局取之，左右逢源，不可以格多为杂，如渊源之说。

古歌曰：禄马同乡无克夺，财官同处最为荣，三台八座真奇贵，克夺如强欠利名。

## 《三命通会》卷 六·日贵

日贵者，自坐天乙是也。

此格只有四日：丁酉、丁亥、癸巳、癸卯，主为人纯粹，有仁德，有姿色，不傲物气高。

贵气聚于日，更有财食印相助，贵气为福。

喜三六合宅墓合，行贵人财旺运，发福。

大忌刑冲破害空亡，运行再遇前忌，太岁加会，更见魁罡，定主贫夭。

若别成格，不论。

日贵须分昼夜，日生要癸卯、丁亥，夜生要癸巳、丁酉，日夜不皆为得体。

经云：贵人者慈祥恺悌之号，德性尊重之名，遇财官印食则吉，值煞刃冲刑则凶，运遇魁罡，为害不浅。

古歌曰：生日天干坐贵支，若见魁罡福不齐，年逢月禄不为喜，日贵重逢奇又奇。

又：日德日贵主慈祥，财官印遇福荣昌，刑冲煞刃如来见，反吉为凶不可当。

又：癸临蛇兔是英奇，丁向猪鸡一例推，切忌魁罡分昼夜，更防刑害失尊卑；运行嘉会名须重，命带空亡祸必随，贵重尊严持厚德，或逢前戒凶无疑。

## 《三命通会》卷 六·日德

此格止有五日：甲寅、丙辰、戊辰、庚辰、壬戌，取甲丙戊庚壬五阳干，甲坐寅得禄，丙坐辰官库，庚作辰财印两全，壬坐戌三奇俱备。

寅为三阳之首，辰戌为魁罡之地，干支异于别位，故名日德也。

若合日德，主为人性格慈善，体貌魁梧，有怜贫敬老之心，无毒害克剥之意，逢凶有救，遇难有解，不遭非横，福必丰厚。

赋云：日德心善多稳厚，而作事慈祥是也。

运临身旺，大是奇绝，若旺气已衰，行遇魁罡必死，或未及发福，格局既好，运至魁罡，必生祸患，一脱乎此，亦能再发，终力微。

此格只一位，喜财官，日德重叠，不宜见财官，及刑冲破害，空亡、魁罡会合加临，皆为大忌。

诗曰：壬戌庚辰日德官，甲寅戊丙要骑龙，运逢身旺心慈善，日德居多福自丰。

又：日德不喜见魁罡，化成煞曜最难当，局中重见须还吉，运至魁罡福不昌。

又：日午德重重免祸殃，官星且忌见财乡，更无冲破空亡处，堪作朝中一栋梁。

又：日德有煞喜身强，不喜财星官旺乡，为性温柔更慈善，一生福寿喜非常。

如张烛运同：甲申、戊辰、戊辰、壬戌，由学官而腰金衣紫，得五品官诰，是此格也。

一命庚辰、己卯、戊辰、甲寅，三位日德，作此格论，但甲寅忌见庚辰，运行壬午财乡之地，午中阳刃持权，皆犯日德，所忌丁巳年，寅巳相刑，四月死，寿止三十八，平生性重，亦不慈善，恶疾久缠。

## 《三命通会》卷 六·魁罡

此格有四日：庚辰、壬辰、戊戌、庚戌。

辰为天罡，戌为河魁，乃阴阳绝灭之地，故名。

独除甲干，以居干之首，在辰为青龙，在戊为禄堂，有吉而无凶故也。

此格须叠化重逢日位，加临者众，以伏为贵。

经云：魁罡聚众，发福非常，主为人性格聪明，文章振发，临事果断，秉权好杀。

赋云：魁罡性严有操持，而为人聪敏是也。

运行身旺，发福百端，一见财官，祸患立至，或带刑煞尤甚，倘日位独处，刑冲克制重临，必是小人，刑责不巳，穷必彻骨，运临财官旺处，主防奇祸。

若月令见财官印绶，日主一位，即以财官印食取用，虽微有破败，财官印食得位，亦无大害，须斟酌提纲，当用者取之，不可拘以小节。

又曰：庚戌、庚辰二日，无官星，若魁罡重叠有情，主富高于名，但见财则不成局，岁运再见财旺之乡，祸不可测。

庚辰日生九月，虽辰戌相冲，运行南方，柱中有火，亦可言贵。

庚戌日生三月，纵有官星印绶亦不用，盖庚用戌中火为官库，戊土为印，辰中癸水伤官，又泄庚气，不成格矣。

戊戌日无财不贵，不宜见官，若魁罡重叠有情，富贵两全。

壬辰日怕见财官，大喜印绶、却财与煞，岁运同。

又曰：辰是水库属天罡，戌是火库属地魁，辰戌相见，为天冲地击。

《子平总论》云：身值天罡地魁，衰则彻骨贫寒，强则绝伦贵显。

诗曰：壬辰庚戌与庚辰，戊戌魁罡四座神，不见财官刑煞并，身行旺地贵夫伦。

又：魁罡四日最为先，叠叠相逢掌大权，庚戌庚辰怕官显，戊戌壬辰畏财连。

又：魁罡四柱日多同，贵气朝来在此中，日主独逢冲克重，财官显露祸无穷。

按此格，俱用辰戌，独天干少异，内庚辰二日，既曰日德，又曰魁罡，论其格局，迥然不同，不必拘论。

如张时佥事：庚午、丁亥、戊戌、丙辰；刘大受少卿：丁亥、癸丑、庚戌、戊寅，二命魁罡日，只取财官印是也。

## 《三命通会》卷 六·福德秀气

此格专以巳酉丑金局而看所得天干，如乙巳、乙酉、乙丑三日，是乙用金为煞，喜印绶，喜制伏，不宜生六月逢未，以墓上带旺，金能克木，不宜生八月再露其煞，运行印绶官旺乡，便能发福。

丁巳、丁酉、丁丑三日，是丁用壬为官，喜金旺生水，亦不喜生八月，以八月火死，功名蹭蹬，又不喜生十一月，以十一月癸水为煞为寿不耐，柱中喜见财官，旺位为贵，运行官旺，便可发福。

己巳、己酉、己丑三日，是己用甲木为官，巳酉丑金局皆伤其官，亦名盗气，何以为吉？殊不知金能生水财，喜行财运便发，柱中不要见丙丁寅午戌，以伤金局及刑冲破害，又不喜生四月火旺，秀气浅薄，立身在晚，多成败孤克。

癸巳、癸酉、癸丑三日，是用金神为印，见巳酉丑金局能生癸水，喜秋冬，亦不喜生四月，以水绝于巳，虽然金生在巳，以金生水亦不能绝，得官印运便能发福，只嫌火财伤金。

辛巳、辛酉、辛丑三日，柱全金局为妙，若见午戌火旺有破，反生灾咎，若通丙火旺为正气官星，或值寅位为天乙贵人，俱吉。

岁运同。

古歌曰：阴木加临酉丑蛇，生居六月暗咨嗟，为官得禄难长久，纵有文章不足夸。

又：乙巳乙酉并乙丑，八月生人人短寿，四柱若见火伤官，降官失职定然有。

又：阴火相临巳酉丑，生居丑月寿难长，更兼名利多成败，破败荒淫不可当。

又：丁巳丁酉并丁丑，八月生人人不久，前程名利两区区，更忌饮酒及交友。

又：阴土逢蛇鸡与牛，名为福德号貔貅，秀气火来侵克破，须教名利一时休。

又：己巳己酉及己丑，福德秀气造化有，大怕四柱火相侵，纵有功名不长久。

又：阴金合局主前程，造化清奇大有情，四柱火来侵克破，须知名利两无成。

又：西方金气坐阴柔，不怕休时不怕囚，鬼煞生时方发福，功名随步上瀛洲。

又：癸巳癸酉月临风，百务迟延作事空，名利生成难有望，始知人在五行中。

又：癸巳癸酉及癸丑，四月生人人不久，功名成败在晚年，最忌贪花并饮酒。

## 《三命通会》卷 六·禄元互换

此格止有四日：戊申、丁酉、丙子、庚子。

戊申日见乙卯时，戊取卯中乙木为官，乙取申中庚金为官，互换成其贵禄，柱中喜壬癸为财，生助乙木官星，运临官旺乡，便是贵命，忌见甲煞、辛伤、寅酉冲。

丁酉见壬寅，丙子见癸巳，庚子见丁亥，喜忌与前同推。

如一命：癸亥、壬戌、丙子、癸巳，互换禄旺，各临官贵，无刑冲破害，故贵。

又：己未、辛未、丙子、癸巳，合格，大贵。

古法论禄元互换，如戊午见丁巳之例，是取临官之禄。

## 《三命通会》卷 六·子午双包

子为帝座，午为端门，帝王所居之位，人命或两子两午，或两午包一子，或两子包一午，有水火既济之道，阳生阴生之机，遇者主贵。

如壬午、壬子、戊午、壬子，两午两子；壬子、癸丑、戊午、壬子，甲子、庚午、丙申、戊子，戊午、丁未、庚子，皆两个包午；戊午、甲子、甲申、庚午，甲午、壬申、甲子、庚五，皆两午包子。俱贵命。

## 《三命通会》卷 六·青龙伏形

甲乙木属东方，谓之青龙伏形者，伏于金也。

如甲申、甲戌、乙巳、乙酉、乙丑，此五日生，坐下财官，俱要月令有托，官星得地，不见伤官之神，金木相停为合象。

有以乙巳日时，名青龙伏藏，主饮酒有失，暗损福寿，不饮则可。

诗曰：

甲乙如居申酉乡，木逢春旺最为良，四柱若逢库相助，财官双美不寻常。

## 《三命通会》卷 六·白虎持势

庚辛金属西方，谓之白虎持势者，得其势也。

如庚午、庚寅、庚戌、辛巳、辛卯、辛未，此六日生，坐下财官印贵，要日主有托受生气，或官旺得时有助，不见财官，用官必贵，用财必富，岁运同。

有以辛卯日时犯白虎，不利勇猛战斗，令人多有眼目之疾，重犯尤忌之。

诗曰：

白虎持世寅卯强，如临巳午未戌乡，四野遇之多富贵，必向皇都作栋梁。

## 《三命通会》卷 六·朱雀乘风

丙丁火属南方，谓之朱雀乘风，亦持势之义也。

丙丁喜居金水之乡，身旺有托富贵。

如丙子、丁亥，水火既济，又合胎元受气之贵，官旺财旺为上。

丙丁有申子辰水局，亦为既济。

赋云：火旺得水，以成既济之功，须水火相停，不致偏枯方是。

丙申、丙辰、丁酉，丁丑，得身有托，生气相扶，财官旺相，俱吉。

有以丁未日时名朱雀折足，大不利六畜，亡散死伤，或患疮疾，有甲乙则有子孙。

诗曰：

朱雀乘风是丙丁，如逢金水便峥嵘，申子辰乡多贵达，逢时多殿玉阶行。

## 《三命通会》卷 六·玄武当权

壬癸水属北方，谓之玄武当权，亦持势之义。

如壬寅、壬午、壬戌、壬辰、癸巳、癸丑、癸未，俱坐下财官印，若身旺有依托，官星通月令生气，为贵，大忌水局伤官，重并凶恶，死于不义，如遇土局火重，宜见金泄气，生助本身，为吉，冲破身弱则凶，岁运同。

有以壬辰日时名玄武受戳，主官员被谗，有失小人，是非不宁。

诗曰：

玄武秋生旺北方，如临巳午土神乡，若见艮寅财福厚，平生名利两吉昌。

又：

玄武当权要得真，日干壬癸坐财星，官星若也居门户，无破当为大用人。

## 《三命通会》卷 六·勾陈得位

戊己土属中央，谓之勾陈当位，即当权之义。

如戊寅、戊辰、戊子、戊申、乙卯、己亥、己未，皆坐下财官印，若身旺，官得时者贵，财得时者富，不见伤官劫财为妙，忌冲刑，煞旺生灾，岁运同。

诗曰：

戊己勾陈在旺乡，寅卯之宫号最强，若是更临辰卯未，亥子相逢大吉昌。

又：

日干戊己坐财官，号曰勾陈得位看，知有大财分瑞气，命中值此列朝班。

## 《三命通会》卷 六·还魂借气

五行自死绝而有救递相还者。

如木绝在申，而遇甲申；金绝在寅，而遇戊寅之类。

最吉，有福神次之，无则下。

## 《三命通会》卷 六·八专禄旺

八专日见前，或又添丙午、丁巳、戊辰、戊午、己巳、乙丑、壬子，而无丁未，六十甲子，独此干支同类，内甲寅、乙卯、庚申、辛酉四日自专禄旺为正，甲乙宜亥卯未寅月成木局，庚申宜巳酉丑申月成金局，为秀气纯而不杂，主为人聪明有寿，平生少病，多好酒色，柱有官煞，虽身强不畏，但混杂则禄不得专，终为有祸，八字带财印食为福，运行专禄旺乡财印食旺之地，皆发富贵，怕比肩、劫财，柱无财食官印，多孤，或为僧道。

经云：“干与支同，损财伤妻。”

又云：

“身旺无倚，定为僧为道”是也。

若只一位禄，运行身旺财食印旺之地，亦主发贵。

若并叠三四位禄而无财官，又取冲起对宫财福为用，或月时带官有气，以身旺逢官，尤为贵格。

忌冲刑散我旺气，纵贵亦多生病。

如朱文公

董丞相

## 《三命通会》卷 六·曲直

甲乙日得亥卯未局，柱中须有亥字带印为入格，若无亥有卯，止是木之本气，却要见金土为贵，既无亥字，又无金土，则木不秀不实，难以言贵。

如甲寅日有亥，时见丁卯劫财、阳刃、伤官，虽贵不全合格。

诗曰：

甲乙日生亥卯未，局全曲直须荣贵，柱中无亥宜土金，自是生来享福地。

又曰：

三命通会。

卷六甲乙生人寅卯辰，又名仁寿两堪评，亥卯未全嫌白帝，若逢坎位必身荣。

## 《三命通会》卷 六·炎上

丙丁日遇寅午戌局，柱中须有寅字带印为入格，无寅止是九流近贵之命，若火自旺，无亥水相济，不贵。

喜东北方运，忌见辰丑戊己，晦火光明，多主眼疾，或患风气，柱有木制成贵，忌水金乡，怕冲。

诗曰：

丙丁日坐寅午戌，火炎上格从此出，无寅无亥不成名，忌逢土晦主残疾。

## 《三命通会》卷 六·从革

辛日见巳酉丑局，须带丙丁巳午一二位方成其器，但不可火多。

如辛巳、辛酉、辛丑三日不喜五月生，被火所伤，宜八月或水土养育食神印绶为吉。

诗曰：

白虎但逢巳酉丑，格乎从革名偏厚，丙丁巳午少逢之，贵气炼成官最久。

又：

金居从革贵人钦，造化清高福最深，四柱火来相混杂，空门艺术谩经论。

## 《三命通会》卷 六·润下

壬癸日见申子辰全，忌引卯巳死绝之地，三刑四冲之乡，死绝则不流，冲刑则横流，岁运同。

或曰水太泛须柱有土神一两位制之，得成堤岸，既有土怕会木为凶，如有木伤土要金印救解，终是一生成败。

运喜西方，不宜东南。

诗曰：

壬癸日逢申子辰，局名润下最为真，必须巳午并辰戌，申字当权贵绝伦。

又：

天干壬癸喜冬生，更值申辰会局成，或是全归亥子丑，等闲平步上青云。

## 《三命通会》卷 六·稼穑

赋云：戊己忻逢四季，乃为稼穑之名。

是戊己生逢季月，喜见木为官，止得一木为妙，木多则土虚，主虚诈为破家不仁之人。

辰未土聚之地，见巳午火即贵，亦不宜多，多则土燥，不能滋生万物。

丑戌之土，内怀金气，不宜重见，恐存煞气，不生万物，又不宜见金泄气，不贵。

秋土不成器为死土，因土内含金，冬土不成器为泥土，因土内含水，故土只四季也。

诗曰：

戊己日生宜四季，多防丑戌坏金气，生来见木或逢荧，个中消息真荣贵。

又：

戊己生逢四月中，戊辰丑未要全逢，喜行财地嫌官煞，运到东方定有凶。

## 《三命通会》卷 六·土局润下

赋云：戊己居于润五，萍梗他乡。

此象乃戊申、戊子、戊辰三日，生于申子辰壬癸水旺之乡，非特贫贱奔波，合主四肢眼目疾

或恶疮脓血而死。

辰戌丑未运应，其余土虚，逢水局，皆漂流之命，若目旺之土，在水局富贵，行火乡发达。

如戊辰、甲子、戊甲、乙卯，是土虚逢润下，故主目疾为军。

辛未、庚子、戊辰、壬子，土从众水，得土堤防，行丙申、丁酉运生财大发，交乙未运戊午年

破财，复得平章之职，不可例戊己居润下为凶。

## 《三命通会》卷 六·金白水清

赋云：金白水清，此辈宜登科第。

此象乃庚申、辛酉日生秋月令，引到时上遇亥子水乡，以金则白，以水则清，无刑冲破害，主富厚。

切忌夏生，则不入格，春金二三月，运行西北亦可。

如庚辰、庚子、癸巳、癸酉、癸丑等日，生秋冬月令，无火伤，无土制，见金水相停成局，亦是。

诗曰：

金清水白主荣贵，秀丽文章定出群，更无火土来刑制，声誉掀腾翰苑人。

## 《三命通会》卷 六·木火交辉

赋云：火明木秀，生春月以为荣。

此象乃甲戌、甲午、甲寅、丙午、丙寅、丙戌等日，生春月或夏月，柱无金水伤坏，时上有木火。

行木火运，木日火秀，行南方运，火日木秀，行东方运，主清贵福厚，火日火秀，行东亦贵。

如丙辰日生火旺月，行木火运亦可，但富而不贵，木秀无火，则不成局，以木火有通明之象故也。

如：

丁巳、甲辰、甲寅、丁卯；甲午、丙寅、丁卯、丙午；丁巳、甲辰、乙巳、丁亥。

三命皆木火光辉，清贵之造。

## 《三命通会》卷 六·火金铸印

赋云：金非火不能成器，火非金无以显诸用，金火相停，有铸印之象，忌丑字为损模。

赋云：乘轩衣冕，金火何多。

又云：金鬼无偏，此之谓也。

## 《三命通会》卷 六·火土夹杂

火见土则暗，土宿火则晦，故火自火，土自土，两不相掩为妙，若火土夹杂，主愚浊。

经云：“火虚土聚成何用，定是尘埃碌碌人”是也。

如：戊申、己未、丙午、乙未；庚戌、乙丑、丙辰、戊戌；戊戌、丁巳、己未、丙寅。

三命皆火土夹杂，平常。

## 《三命通会》卷 六·墓煞

古歌曰：墓中逢鬼要知之，夹煞持丘骨肉离，犯此凶星无救助，生来福寿少年亏。

如甲日见庚戌、庚辰，乙日见辛丑、辛未，丙日见壬辰、壬戌，丁日见癸丑、癸未，戊日见甲辰、甲戌，己日见乙丑、乙未，庚日见丙辰、丙戌，辛日见丁丑、丁未，壬日见戊辰、戊戌，癸日见己丑、己未，此谓七煞入墓。

《珞录子》云：夹煞持丘，亲姻哭送。

如己巳、戊辰、癸丑、丙辰，癸日见戊为官，己为煞，戊己并在辰上，又为癸水库，多主早发早夭。

或曰：煞非止七煞，乃羊刃、亡、劫，与日时或日月夹藏墓中，皆凶。

## 《三命通会》卷 六·四位纯全

寅申巳亥有五行生气驿马学堂，是为四生；子午卯酉有五行旺气，乙辛丁癸临之，是为四正；辰戌丑未，五行杂气，华盖、正印临之，是为四墓。

经云：财官印绶，镇居于寅申巳亥。

《真宝赋》云：子午卯酉，八专之象，文为一品邦砥柱，武则分茅挂印成功。

又云：寅申巳亥，位至三公。

《元理赋》云：子午卯酉全备，酒色昏迷。

《千里马》云：四库全备，龙变化为大海，为九五之尊。

《宝鉴赋》云：辰戌丑未顺行，帝王君命无疑。

《理愚歌》云：四库全时为四贵，位班上列据权衡。

《独步》云：寅申巳亥四生之局，用物身强，遇之发福。

子午卯酉四败之局，男犯兴衰，女犯孤独，此格合者，多主大富贵，便不免六亲刑害，进退连茹，以各相冲无合故也。

《精纪》云：子午卯酉，入格为四极全备，失局为遍野桃花，男女犯之，虽贵有财，不免荒淫酒色，薄德之人。

诗曰：

寅申巳亥四字连，辰戌丑未亦如是，不居大势掌魁权，必定朝中为近侍。

又：

日德日贵并魁罡，四柱纯全大吉昌，六格局中仍入格，这般造化岂寻常。

此取四位日德、四位魁罡，四位日贵，无别干支，与四位纯全格同论。

## 《三命通会》卷 六·一气生成

天元一气，乃四壬寅，四辛卯，四庚辰，四己巳，四戊午，四丁未，四丙申，四乙酉，四甲戌，四癸亥是也。

四柱干支一气，中间亦有轻重贵贱，须细别之。

壬寅、辛卯、甲戌富贵双全；己巳亦贵；戊午、丁未刃旺性强，虽贵亦多凶险，克妻，不善终；庚辰贵而风流，名重利轻；乙酉多伤残；癸亥多贫薄；丙申生北方亦可取贵，岁运如遇刑冲破夺，必生灾祸。

大要推其支内有无财官印食，入格有无伤损，天干有无得令，上下干支财官印食可化不可化，可从不可从，定其轻重贵贱。

又曰：四干纯一不杂，为天元一气，不可以比肩论，须详其支神有无生化，有无刑克，带财官印合格，岁运不背，必当大贵，冲刑克制亦凶，不可执定一气皆以贵言。

如甲子、甲戌、甲寅、甲子之类，又名凤凰干格。

果正郎：壬辰、壬子、壬寅、壬寅，壬自绝于寅，是为驳杂，故止正郎。

又曰：四支纯一不杂，为地物相之一，名芝兰并秀格，须看干元是支福聚祸聚，如是福聚合格，多居两府之贵。

如甲寅、丙寅、庚寅、戊寅之类，又名凤凰支格。

诗曰：

天元一气定尊荣，不杂天干一字清，非可比肩争竞论，生来富贵至公卿。

又：

天元一字水为源，生在秋冬妙莫言，大吉土神逢一位，少年仕路必高迁。

又：

天元一字土为基，四季生时更是奇，申酉二支加入局，聪明俊秀异常儿。

又：

天元一字木为根，传送登明显福元，四柱官星如得地，功名利禄好争先。

又：

天元一字若逢金，时日魁罡福气深，羊刃逢冲并带贵，平生得遇贵人钦。

又：

天元一字火融融，大吉功曹时日中，冲起财官为发用，平生富贵福兴隆。

窃详二格，天元同者多贵，地支同者间有不贵，轻精重浊之分也。

又：

四重阳壬水四重寅，离坎交争旺气生，运至火乡加贵显，往来须忌对提冲。

又：

人命如逢四卯全，干头辛字又相连，身轻福浅犹间事，只恐当生寿不坚。

又：

丙申四位命中全，身煞相停显福元，不比寻常名利客，管教势力镇魁权。

又：

天干四甲皆逢戌，分夺财官无所益，如还行运到南方，合此伤官些小吉。

又：

天干四癸立干宫，木水相生作倒冲，名利盈盈须有旺，南方运行数还凶。

## 《三命通会》卷 六·背禄逐马

背禄者，甲以辛为官为禄，甲生春夏，金绝则无官矣，故为背禄。

逐马者，甲以己土为财为马，被乙及亥卯未劫夺，甲无财矣，故为逐马。

余例推。

如壬子、壬子、丁未、乙已，定取壬为官禄，壬，亥月建禄，丁生子月，癸旺是煞，壬禄已过为背，向者有禄，背者无禄；丁取庚为财为马，子月庚死，此为背禄逐马，逢煞运，行劫地，亦不发福，无根元故也。

《珞录子》云：“背禄逐马，守穷途而惶”，与此不同，能见赋中。

## 《三命通会》卷 六·十干十二年生大贵人例

六甲年丁卯月乙未日戊寅时六乙年己卯月甲戌日乙亥时六丙年庚寅月丁巳日丙午时六丁年丙午月壬辰日丁未时六戊年壬戌月己丑日戊寅时六己年辛未月己未日丙寅时六庚年甲申月庚申日辛巳时六辛年丙申月庚午日辛巳时六壬年辛亥月壬辰日丁未时六癸年丙辰月丙辰日戊子时以上逐年，只有一日一时主有大贵人应世建功立业之命，不然，出尘神仙，常术不能晓也。

大贵人莫过帝王，考历代创业之君，乃明朝诸帝，无一合者。

余尝谓天下之大，兆民之众，如此年月日时生者，岂无其人？然未必皆大贵人。

要之，天生大贵人，必有冥数气运以主之，年月日时多不足凭。

余纪缙绅与凡民，命同者不能悉数。

姑就缙绅论，如黄懋官侍郎，与申价副使命同，黄死子兵祸，申死牖下，申先黄死，官之大小又不论也。

朱衡与李庭龙命同，朱发科壬辰，李发科癸丑，朱官至尚书，李止大参，寿又不永，其子孙之多寡贤否，又不论也。

万举与饶才命同，万举进士，官至卿贰，饶止举人，官至太守，然饶多子而万则少，又万以谪戌死而饶则否，其寿夭得丧又难论也。

三河王且斋兄弟同产，而功名先后亦自不同，况天下之大，九洲之广，兆民之众，其八字同者何限，又乌可以例论耶！余记下说，说一走卒与鲁公命同，鲁公遇朝廷有大恩宠，则此卒受大责罚，鲁公有小喜庆，则此卒有小谴责，其相反有如此者。

又某家生子与鲁公命同，前后差六十年，术者以鲁公之命证之，其家大喜，谓他日必贵，自孩童时恣其所为，后遂酗酒，游荡醉死于水，年止十九。

又记《乐善录》，太学二士人命同，又同发解过省，约就相近游宦，庶彼此得知灾福，后一人任鄂州教授，一人任黄州教授，未几黄州者死，鄂州者为治后事，祝曰：“我与公生年月日时同，出处同，公先舍我去，使我今死已后公七日矣，若有灵，宜托梦以告。”

其夜果梦云：“我生于富贵，享用过当，故死，公生于寒微，未得享用，故活。”

后鄂官至典郡，岂非有所警惕享用不过之所致乎？又吾郡有颜守芳生员，与厂民袁大纲命同，颜贫喜富，颜多子袁仅二子，颜在而袁已死，颜读书守礼，有危疾而能自保，竟岁贡出身，袁则反是。

合是数人观之，岂所生之家不同，而各人所习之业又异，其保身慎修，克俭长年，在吾人自求多福耳，若曰我命该富贵长寿，而不修德进学，骄恣不法，岂命之所以为命也耶！

## 《三命通会》卷 六·论正财正财者，乃甲见己、乙见戊之例。

受我克制，为我之妻，譬人娶妻，妻齎财嫁我，我必精神康强，而后可享用，若衰微不振，虽妻财丰厚，但能目视，终不得用。

故财要得时乘旺，不偏正混乱，不重叠多见，自家日主有力，皆能发福。

若财多身弱，柱无印助，财少身强，柱有比劫，太过不及，皆不为福。

《珞》云：若月令得财局，身衰逢印资助，当作富论，如先见印，却怕见财。

《独步》云：先财后印，反成其福，先印后财，反成其辱是也。

用财不宜明露，柱见比劫，则宜透出，使人共见则不能夺。

赋云：财宜藏，藏则丰厚，露则浮荡是也。

凡财格，喜见官星显露，别无伤损，或更食生印助日主健旺，富贵双全。

如干支见煞，亦能享用，即逢财看煞之义。

大怕枭，夺则不能生，刃劫则不能享，库逢空则不能聚。

如甲生午月，见壬伤，丙卯破，乙夺；乙生巳月，见癸伤，丁亥破，甲夺；壬生戌月，甲子旬戌落空亡之类。

余以例推。

又曰：财为养命之源，凡人八字不可无财，但不要太多，多则不清，若柱原无财而行财运，乃有名无实，如财多身弱，又行官乡财旺之地，见财盗气，官克身，不惟不发禄，且祸患百出。

又曰：财为马，官为禄，二者不可缺一，实难两全，原有财星宜行官运，原有官星宜行财运，行财运生官，行官运发财，若柱中原无官星，只是财多，又行财运，亦能成就名利，间有登科者。

盖财不畏多，多则暗生官也，须得身旺方能胜任，若无财，官多身受其制，反不为吉，柱中无官，只取有财为福。

又曰：财官与煞，用月支者，所谓以支为命，日干者，所谓以干为禄，若月支有财官，干头不露，自足为福，若地支无财官，干头明露，乃虚诈无实之命，纵行旺运，亦不济事。

苟月支无而年时日支有，亦可取用，月地支坐财官，谓之得时，日地支坐财官谓之得位，时地支坐财官，谓之有成。

得时为上，得位次之，有成又次之，兼得一二尤妙。

年主祖父富贵，中年后无用。

又云：庚辛日生于正月，别位有火为煞，以克庚辛，虽年月见寅卯，亦无祖财，一生熬煎，遇发财处必成灾祸，以木旺生火，害日干之金，天元羸弱，财党煞生，不能为福。

又云：正财之格，主人诚实，行事俭约，赋性聪明，惟有悭吝，若财旺身衰，主妻秉男权，持家干蛊，又主有好子替力，反得优游之乐，运行比劫，妻妾多危。

《独步》云：财旺生官，富而且贵，露官藏财，无不高位，藏则丰厚，露则虚费，冲者宜透，实则滋利。

《中书奥旨》云：我去克他为妻财，干强则富。

又云：身弱财多，喜兄弟羊刃为助。

又云：财旺者遇比无妨。

又云：妻财明朗，乔木相求，财星入墓，必定刑妻，支下伏财，偏房宠妾。

口诀云：财星太过愚。

又云：大运、流年、三合财乡，必主红鸾吉兆。

《千里马》云：财源被劫，父命先倾。

又云：男逢财多身弱，妻话偏听，财星得位，因妻致富成家，财遇长生，田园万顷，财旺生官，白身荣显。

《元理赋》云：大贵者用财而不用官。

又云：财临旺地人多福。

又云：孤寡者只为财神被劫。

秘诀云：财生身旺两相停，不喜再见比肩。

《万祺》云：正财逢生旺而优游享福，遇劫财则晦滞呻吟，官星若见，平生惹是招非，七煞若逢，处事少成多败。

财旺身衰，祸深福浅，财多身弱，要印扶身，身旺财衰，怕劫分夺，财食入库者福厚，例食求财者贫夭。

诗曰：正财喜旺食丰盈，日主刚强力可胜，若是财多身自弱，平生破败事无成。

又：正财还与月官同，最怕干支遇破冲，岁运若临财旺处，须教得富胜陶公。

又：正财切忌劫财神，破害刑冲不可论，岁运那堪逢刃地，命延不死也遭。

财星得位正当权，日主高强名利全，印绶若逢相济助，金珠满柜福绵绵。

又：身旺无官只取财，财神冲破却为灾，身衰财旺还知夭，官盛身强福禄媒。

又：财多如何不发财，只因身弱少培栽，运到比肩身旺地，富贵荣华次第来。

又：财多身弱刃刚强，身旺之乡大不祥，凤寡鸾孤寒夜怨，房中妻哭两三场。

又：财神忌透只宜藏，身旺逢之大吉昌，切忌比劫相遇会，一生名利被分张。

又：财多身旺足荣欢，身旺财多化作官，身衰财多财累己，是非不竞起争端。

合诸说，观正财喜忌见矣。

## 《三命通会》卷 六·岁带正马

如甲日午年己，乙日巳年戊，喜忌与月干正财同。

若岁带正马，生辰戌丑未月或夏令月中，己土旺相，不犯刑冲分夺，日干乘旺，主受祖业丰厚。

若生寅卯月令，柱中更带比肩，或遇运行伤劫之地，必主贫困。

## 《三命通会》卷 六·时带正马

如甲日带巳午时之例，无刑冲破劫，主招美妻，得外来财物，生子荣贵，财产丰厚，此非父母之财，乃身外之财，招来产业，宜俭不宜奢。

## 《三命通会》卷 六·财旺生官

《继善篇》云：富而且贵，定因财旺生官。

盖财有生官之理，既取财为用，不要见官，若见官则为财官格矣。

柱有伤食，虽财厚亦不能生官。

如戊己以亥子、壬癸为财，以寅卯甲乙为官，若生壬子、癸亥月，四柱不见寅卯甲乙，是为财

旺生官，如此元命因富致贵，或纳粟及仪宾之类，若月令财无损克，亦主登科，透庚辛则不能生，不以此格论。

## 《三命通会》卷 六·天元坐财

如庚辰、辛卯日，春生，甲乙木为财，喜戊己印生身，壬癸食生财，忌庚辛金劫夺，切不可岁逢官煞，即春月金弱，不能胜任，反不为福。

甲午、乙未日夏生，己土为财；甲辰日夏生，戊土为财；丙戌、丁丑日秋生，辛金为财，喜忌俱与前同。

惟壬午、癸巳二日，禄马同乡，不专以财论。

## 《三命通会》卷 六·论偏财

何谓偏财？乃甲见戊、乙见己之例。

非妻所带，乃众人之财也。

切忌有姊妹兄弟分夺，柱无官星，祸患百出。

经曰：偏财好出，亦不惧藏，唯怕分夺，及落空亡，有一于此，官将不成，财将不住。

如财弱必待历旺乡而荣，财盛无往不利，但恐身势无力，不能胜任。

偏财格，主人慷慨，不甚吝财，与人有情而多诈，若是得地，不止财丰，亦能旺官，以财盛自生官，运行旺相，福禄俱臻，一遇官乡，便可发福。

柱中原带官星，便作好命看，若兄弟辈出，纵入官乡，发福必渺。

偏财月令所带最重，不宜柱中多逢。

年上偏财生旺，月令柱中通气，主受伯叔祖考产业丰隆，或外祖产业恩养。

大要日主兴隆，财星生旺，运向财旺之乡发福。

若见刑冲破害，比劫分夺，或财星太衰，日主太弱，或财多生煞，皆破祖劳碌之命。

凡月令有财，主少年富贵，若生时不得地，或有劫败，更运临凶地，晚年祖财破尽，终身困穷，先富后贫。

若年月本无，日时带财，别无劫败冲克，则主自家成立，中晚之年大发。

若柱中财多身弱，少年又径休败之地，多事频并，百不如意，中密年后忽临父母之地，或三合可以助我，则勃然而兴。

若少年乘旺，老来脱局，不唯守穷途而ゐ惶，抑且是非蜂起，以财能利己，亦能招谤故也。

若四柱相生，别带贵格，不值空亡，又行旺运，三合财星，皆是贵命，其福禄浅深，随格轻重言之。

又曰：凡人命有两位财，身弱不妨，元用正财，身旺发财，元用偏财，身旺脱财。

又云：偏正二财，喜忌大同，唯有喜官星不喜官星小异，有正财不若有偏财，偏财重实，其福则厚，最怕劫败比肩，在年最重，在月稍次，一名孤辰，一名逐马，主克妻害子，破财贫薄，又防阴贼小人同类相伤，柱中元犯此忌，运行财旺之地，亦可发福，再行比劫，退败而身死者有之，遭官破败者有之。

《通明赋》云：月上偏财，无劫无败，富甲人间。

《相心赋》云：偏财透露，轻财好义，爱人趋奉，好说是非，嗜酒贪花，亦系如此。

《惊神赋》云：偏财身旺，趁求商贾之人。

《奥旨》云：偏财能益寿延年。

《千里马》云：出现偏财，少爱正妻，多爱妾。

古歌曰：偏财元是众人财，最忌干支兄弟来，身强财旺皆为福，若带官星更妙哉！又：偏财身旺要官星，运入乡发利名，姊妹弟兄分夺去，功名不遂祸随生。

又：偏财财位发他乡，慷慨风流性要强，别立家园三两处，因名因利自家忙。

## 《三命通会》卷 六·时上偏财

《喜忌篇》云：时上偏财，怕逢兄弟，如甲日见戊辰或甲戌时之例。

喜见辛官、壬癸生助，忌庚煞、乙劫，柱中不宜再见戊己，若身太旺，运东方寅卯则失财，余干例推。

此与时上偏官格相似，只要一位，不宜多逢，天元透出为妙，支内所藏次之，柱有官印相助，日主健旺，便作好命看。

大怕年月冲破，兄弟辈出，则福气不全。

古诗云：时上偏财冲最忌，兄弟之辈皆为畏，喜行身旺官禄乡，别无透出方为贵。

## 《三命通会》卷 六·弃命从财

《独步》云：弃命从财，须要会财，若逢根气，命损无猜。

假如丁生酉月，柱多庚辛，日干无气，只得弃命相从，运入北方财官旺地，乃为入格，南行灾。

古歌云：日干无气满盘财，弃命相从是福胎，运旺财官皆皆福贵，如逢根助反为灾。

## 《三命通会》卷 六·日坐天财

如戊己土克水为财，水墓辰是也。

古歌云：年干克下是天财，克墓之乡正库开，财入库时多谷帛，家豪金物积成堆。

如毕状元己巳、癸酉、庚辰、甲申是也。

## 《三命通会》卷 六·偏正财合论

《精纪》有生成财，如甲乙见戊己土为财，申子辰上坐生旺库，戊申、戊辰、戊子支干成合是也。

凡命入贵格，除贵外，须主大富，仍多历钱谷之任；若不入贵格，又无福神助，亦是富豪百姓。

若自生自旺，甲人见戊午、己亥之例，主富。

余仿此。

有生合财，如甲人见戊癸，己人见癸戊，庚人见甲己等类，主成立富贵。

有子母财，如木命人见火月、土日时之类，主平生多见喜事。

有类财煞，寅午戌人见乙庚，巳酉丑人见丁壬，申子辰人见戊癸，亥卯未人见甲号，一名幽微煞，主名利并行。

有财会煞，寅午戌人见辛丑，巳酉丑人见乙未，申子辰人见丙戌，亥卯未人见戊辰，此妻财聚会之神，遇者主富足及有美妻横财，却防妻人毒药害命。

有名位财，乃食神中见库，如戊子火人见庚戌，戊食庚，火库在戌，克金为财，逢此者一生受禄。

有长生财，如甲用戊己为财见戊申，癸用丙丁为财见丙寅之例，此类多得外财。

又曰：术者多以甲见戊、乙见己类为财，不知甲己见丙辛、丙辛见戊癸等类为真财，生居有气旺相之位，主富盛。

又纳音本干自见真五行，如乙亥人月日时中见庚，乙亥纳音火，乙庚真金，干头自是财也，此名天财，主富足优逸。

若纳音反制克干头，如丁卯火却能制乙庚金，此名鬼财，主一生得世财，或为豪猾胥吏起家。

戊寅、戊申得丙辛，乙酉、乙卯得戊癸，准此。

更带辰戌丑未，主为艺术，大获世财。

## 《三命通会》卷 六·论印绶

印绶者，乃五行生我之名。

如甲乙在亥子月，丙丁在寅卯月之类，乃我气之源，为生气，为父母，能护我官星，使无伤克，譬人生得物相助相养，受现成之福，岂不为妙？此格主聪明，多智慧，性慈惠，语善良，迟讷体，貌丰厚，能饮食，平生少病，不逢凶横，但吝财耳，为官多为正官，受宣敕不拘文武，皆掌印信，喜官星，以官能生印。

经云：印赖官生。

又云：有官无印，即非真官，有印有官，方成厚福是也。

忌财星，以财能破印。

经云：印绶生月岁时，忌见财星，运入财乡，却宜退身避位是也。

岁运同论，印绶不逢损伤，多受父母倚荫，资财见成，安享富贵，诸命相比，当以印绶多者为上，月最要，日时次之，年干虽重，须归禄月日时，方可取用，若年露印，月日时无，亦不济事。

四柱元有官星为妙，若印绶少，官鬼多，或入他格，又不可专言印绶，若印绶复遇拱禄、专禄、归禄、鼠贵、夹贵、时贵等格，尤为奇特，但主少子或无子，印绶多者清孤。

凡印绶，喜七煞，但煞不可太多，多则伤身。

原无七煞，行运遇之则发；原有七煞，行财运，或印绶死绝，或临墓地，皆凶。

经云：煞能生印，畏行财乡，破印助鬼，决主不详。

凡格喜身旺，惟印绶喜生弱，若元局带财伤印，运行比劫身旺，亦能发福，无则不宜，如无官煞财神，又行身旺，主平常。

《渊源论》：印绶，如甲日遇子月为正印，亥月为偏印，最喜逢天月德，子天德在巽，月德在壬，亥天德在乙，月德在甲，时要见酉辛正官为妙，或申庚七煞，却要见比劫助身，合煞为贵，畏戊己财星损印，忌丙丁食伤生财破印；乙逢亥子月，喜忌与甲同。

丙日逢卯月正印，天德在坤，月德在甲，寅月偏印，天德在丁，月德在丙，喜见子癸正官，或壬亥七煞，却要比劫助身合煞，畏申庚酉辛财星损印，忌戊己食伤生财破印；丁逢寅卯月，喜忌与丙同。

戊日逢午月正印，天德在亥，月德在丙，巳月偏印，天德在辛，月德在庚，喜逢卯乙正官，寅甲七煞，见煞却宜比劫助身合煞，忌见壬癸之财坏印，申庚辛食伤生财破印；己生巳午月，喜忌与戊同。

庚日生午月正印，天德在干，月德在丙，巳月偏印，天德在辛，月德在庚，喜见午丁官星，巳丙七煞，见煞却宜比劫助身合煞，忌甲乙寅卯旺财坏印，壬癸伤食，午财破印；辛生巳午月，喜忌与庚同。

壬日生酉月正印，天德在寅，月德在庚，申月偏印，天德在癸，月德在壬，喜时逢巳午正官或己戊七煞，却宜见比劫助身合煞，忌丙丁旺财坏印，甲乙食伤，午财破印；癸生申酉月，喜忌与壬同。

经云：官刑不犯，印绶与天德同宫。

又曰：素食慈心，印绶喜逢于天德。

如孟重都宪：

一命

一命

此格大要生旺，最忌死绝。

如果乙见亥子为印，见金成其仁义生养，印元见土则混杂其格，运行西北，官印为福，若时引归卯辰巳地，或运行此地，财印归死绝，流年再遇财克印，决入黄泉无疑。

印绶合格，行大运最忌印绶变合，遇地支三合，或变为伤局，或变成财局，或变成煞局，最为不吉。

赋云：金赖土生，土厚而金遭埋没。

木从水养，水盛而木必漂流。

火炎土燥，则不能生物（如己日得午之类）。

刚金不能生水（如庚日得戌之类）。

旺土见旺火，逢此必主眼疾痈疽热病。

粪土不能生金，燥金不能生水，绝水不能生木，遇此宜详看，不可一概印绶论。

若水得金生而逢秋，乃水清金白，秀丽堪夸，一水三金，号曰体全之象。

火得木生而值春，为木秀火明，发焰红绿，见金则伤其木，灭火之焰。

是金木二印，多者俱作吉论。

若火印多者火燥土烈，浮水印多者水泛木浮，土印多者土重金埋，皆不为吉。

又云：甲日子月，忌己巳时，怕午冲。

乙日亥月，忌戊辰时，怕巳冲。

丙日卯月，忌辛卯时，怕酉冲。

寅月忌庚寅时，怕申冲。

丁日寅月，忌庚子时，怕申冲。

卯月忌辛丑时，怕酉冲。

戊日午月，忌癸卯时，怕子冲。

己日巳月，怕壬子、壬戌时，忌亥冲。

庚日午月，忌己卯、乙酉时，怕子冲。

巳月忌戊寅时，怕亥冲。

辛日巳月，忌庚寅、甲午时，怕亥冲。

午月忌辛卯、乙未时，怕子冲。

壬日酉月，忌丁未时，怕卯冲，申月忌丙午时，怕寅冲。

酉月忌丁巳时怕卯冲。

以上日干，皆喜见比肩疏通，忌见食伤销印生财，犯此，物运又临身印衰乡财旺之地，必然贪财坏印，剥官退职。

经云：印绶、财星重见，百事难通。

又云：月印纯粹，无财星，主文章中黄甲。

又曰：身旺印多，财运无妨，身弱有印，煞运何伤！

又曰：印绶有根，喜遇财星，印绶无根，忌见财曜，官星者，印绶之根也，印绶有官有财，则财生官，官生印，印生身，身克财则荣贵，故不忌。

又云：印绶有根，逢财则发，逢官则显，逢合则晦，逢冲则灾。

《通明赋》云：财印交错，论其气禀之轻重，倘若财轻而印气重，舍财取印，其贵可知；倘若印气轻而财气重，舍印取财，虽有背禄，支干重旺，反作资财。

《宝鉴》云：印绶财伤，母年早丧。

《奥旨》云：印绶被伤，失宗业，抛离故里。

《络绎赋》云：印临子位，受子之荣。

《千里马》云：逢印看官，而遇官十有七贵。

《造微论》云：印绶逢华，尊居翰苑。

《万祺赋》云：正印见财则凶，逢官则吉，有官无印，纵富贵而伤残；有印无官，纵荣华而有失。

四柱愁逢死绝，三元喜见长生。

古诗云：命逢印绶福非轻，年少从容享见成，旺相印多偏福厚，受恩承荫立功名。

又：月逢印绶喜官星，运入官乡福必清，死绝运临身不利，再行财运百无成。

又：印绶无亏享福全，为官承荫有田园，官膺宣敕盈财谷，日用盘餐费万钱。

又：重重印绶格清奇，更要支中仔细推，支上咸池干带合，风流浪荡破家儿。

又：印绶重重享见成，食神只恐暗相刑，早年若不归泉路，孤苦离乡宿疾萦。

又：印绶不宜身太旺，总然无事也平常，除非原命多官煞，却有声名作栋梁。

又：印绶生人旺气纯，官煞多遇转精神，印行死绝并财地，无救终为泉下人。

合诸说，观印绶喜忌见矣。

## 《三命通会》卷 六·时逢生印

如甲日子时，取子中癸水为印，资助日主，其人足智多谋，安享食禄，年月上要见辛官生印，运行西北，官印乃为贵命，若柱逢戊己土重，更有午字冲破，运历东南，官印衰绝，百事无成，公吏肆市人也。

## 《三命通会》卷 六·胞胎逢印绶

经云：胞胎逢印绶，禄享千钟。

如

经云：时日胞胎格，月通印绶，逢煞官印运助，职位列三公。

## 《三命通会》卷 六·弃印就财

经云：弃印就财明偏正，印绶忌财，此理甚明。

正印居月令者，决不可见财，若居年时，月令见财只用财格，喜印生身，敌财为福。

若偏印，月令年时见财无妨，为弃印就财，舍轻用重。

如壬生申月，丙生寅月，坐长生之地，年时得财，即身旺喜见财地，如此造化，必主弃祖基而自创别业立身。

## 《三命通会》卷 六·论倒食

倒食即偏印之谓，一名吞啖煞，食神最忌见之。

如甲生丙火为食，火能生土，为甲之财，财旺生金，为甲之官，食神生旺，财官备矣。

今甲见壬为倒食者，壬旺则克了丙火，丙被克去，不能生土，甲无财矣；壬合起丁，伤甲之辛，甲无官矣；壬克去丙，庚煞得安，来伤甲木，甲生灾矣。

所谓用食忌见者，此也。

凡命带倒食，福薄寿夭，若有制合，如甲日见壬辰、壬戌，辰戌中带有土制丁合；乙日见癸未、癸丑，丑未中有己制癸；丙日见甲申，丁日见乙巳、乙酉，戊日见丙子、丙申、丙辰，己日见丁亥，庚日见戊寅、戊辰，辛日见己卯、己亥，壬日见庚午、庚戌，癸日见辛巳、辛未。

此等偏印不能为食害，有克制故也。

柱中身旺，财官俱生，可取为福助身，阳日逢之能暗合伤官生财，阴日逢之能暗合财星，柱中无食，只以偏印论。

又曰：凡命有食遇枭，犹尊长之制我，不得自由，作事进退悔懒，有始无终，财源屡成屡败，容貌欹斜，身品琐小，胆怯心虚，凡事无成，克害六亲，幼时克母，长大伤妻子。

赋云：倒食者，名为偏印，号曰枭神，值身旺而财丰福厚，遇刑煞则寿夭身贫，财星若见，披星带月不停留，煞星若生，驰担息肩无定日，身弱重逢偏印，须愁颜子之伤，正食若遇枭神，未免韩信之祸，始遇者精神慵懒，重犯者容貌欹斜。

《万祺赋》云：枭神见官煞，多成多败，偏印遇财曜，反辱为荣，身旺为贵，身弱乃常，有伤官而平生丰润，值食神则处世伶仃。

古诗云：印星偏者是枭神，柱内最喜见财星，身旺遇此方为福，身衰枭旺更无情。

如丙戌、丙申、甲戌、壬申，甲见丙食，又见壬倒食，甲生申月受煞制无气，二丙窃气，壬水制丙，煞得施行，故无名利。

又如壬申、壬子、甲戌、丙寅，会印归禄，水精火神之妙，木火通明之象。

又，己未、壬申、甲子、丙寅，以煞化印，归禄得秀，木火通明，水木清奇。

二命俱大贵。

前忌倒食，逢制合反贵，切不可一见倒食，便以凶论。

## 《三命通会》卷 六·论杂气

杂气者，乃辰戌丑未，辰中有乙戊癸，为水土库；戌中有辛戊丁，为火库；丑中有癸辛己，为金库；未中有丁己乙，为木库。

各随所藏之气而言，看我日干，或为官，或为财，或为印，官系福身之物，财是养命之源，印乃资身之本，在人最为切要。

四库各藏三件，乃天地不正之气，故以杂言也。

经云：财官印绶全备，藏蓄于四季之中是也。

此格喜透露冲刑，忌压伏，其余喜忌消详，与前正气财官印同。

假令六甲日生得丑月，以丑中辛金为官，己土为财，癸水为印，看天干透出何字为福次，分节气浅深，何物当令，大概透财者富，透官者贵，印绶享父祖见成之福，受宣敕荫庇之贵，如无透出，冲刑少许兼身旺为妙，忌身弱，冲刑太过则福聚之气散矣。

如柱元有破害之物，再不可遇此等运，再行则为太过，冲坏秀气，反不为吉，元无破害，喜冲刑运。

《景鉴》云：杂气财官，身旺有冲而发，若太过反受孤贫是也。

又云：杂气财官格，要四柱财星多，便为好命，若四柱别入他格依他格断。

又云：杂气财官有正官格、偏官格、正财格、偏财格，杂气印绶有正印格、偏印格，须分偏正，若偏官，亦要少许制伏则可，若墓库重叠，元无刑冲，不透贵气，兼有戊己压其上，最难发于少年，故曰财官锁闭少年，不发墓中人是也。

又曰：四库亦是衰养冠带之乡，若时上见为时墓格，与月上同论，但发较晚。

如丁亥、戊子、丙申、己丑，丙用丑墓为财库，行未运冲丑库发财。

见壬，辰为官库，至戌运冲辰库发官。

倘柱中别有戊辰、己丑压伏库上，则不能发财发官，难作好命看，若有冲见合，则又不能冲矣。

又曰：月临库地，东西南北四隅之气，如未木行东方，戌火行南方，辰水行北方，丑金行西方临库墓，运行生旺之地必发，如月临辰水气，运转南方，不见会合，只以土论。

又曰：古人以五行墓处为仓库，若命中带仓库，遇太岁所克之五行加之，如木人得辛未，火人得庚戌，土人得壬辰，水人得甲辰，金人得癸丑，是谓库中有财，其人必丰厚；若命带墓绝，而反值太岁所畏之五行加之，如木人得乙未，火人得壬戌，土人得戊辰，金人得己丑，水人得丙辰，谓之绝处无依，其人必滞。

若五行递相库墓纯粹而不破，又有福神加临，此两府之格也。

若破而生旺，破而死绝，有福神加临，则减退断之。

若克破而无福神，只是百姓。

此库墓格局，不问贵贱，只是一生自己荣旺，不利六亲，仍难得子息。

有库头鬼，乃甲乙人见辛未，忌丁巳；丙丁人见壬戌，忌戊寅；戊己人见甲辰，忌庚寅；庚辛人见丁丑，忌癸巳；壬癸人见戊辰，忌甲寅。

一名轩车煞，若犯所忌，主车破辆，马折足，妇人疾厄，常人致盗。

《神白经》云：生日犯之得用，若遇时不犯忌，多主富贵，君子早年科甲，常人艺业出众。

有库头财，乃甲乙人己未，丙丁人庚戌，戊己人壬辰，庚辛人乙丑，壬癸人丙辰，君子多主钱谷之任，常人家业从容，即透出财官论也。

如金见己丑火，木见乙未金，水见丙辰土，土见戊辰木，火见壬戌水，如此之格，即墓中逢鬼，危疑者甚。

古歌云：

杂气财官用月宫，天干透露始为丰，财多官旺宜冲破，切忌干支压伏重。

又：杂气从来自不纯，天干透出始为真，身强财旺生官禄，运入冲刑聚宝珍。

又：月令提纲不可冲，十冲九命皆为凶，惟有财官逢墓库，运行到此反成功。

又：时墓逢官主发迟，喜逢冲克最为奇，镇压不来临贵处，官高职显两相宜。

又：少年不发墓中人，皆为财官闭库门，破害故能开锁钥，压藏终是受苦辛；丁壬本取辰为墓，戊土来伤富作贫，乙卯甲寅同救济，财星涌出自然荣。

又曰：杂气财官与印同，格中最忌鬼财重，但宜我多生为上，虽喜逢他要得中；若是财多宜退职，如逢官旺福无穷，贪财坏印君须记，蜗角蝇头枉费心。

又：财官杂气库中藏，最喜生身入旺乡，煞重身轻宜制伏，财多库实要冲伤；五行有取寻他格，四柱无情反有笺，岁运若临财旺地，声名日进甚高强。

## 《三命通会》卷 六·附论墓运

秘诀云：幼年不宜逢墓库，老年值此却丰隆。

又云：旺官旺印与旺财，入墓有祸；伤官食神并身旺，遇库兴灾。

又云：旺煞入墓，寿算难延。

可见凡官印伤官七煞为用神者，俱忌行墓库之运，惟晚年行自库地则吉。

## 《三命通会》卷 六·论伤官

伤官者，我生彼之谓，乃甲见丁、乙见丙之类，甲用辛为官，丁火乘旺，盗我之气，克制辛金，使不辅甲为贵，故名伤官。

伤官格务要伤尽，方作贵看，元有官星，伤之则重。

经云：“伤官见官，祸患百端”是也。

伤官虽凶，乃我所生，自家之物，伤尽则能生财，财旺则能生官，造化展转有情。

如月令在伤官，四柱作合结局，皆在伤位，无冲无破，不见一点官星，谓之伤尽。

又有月支伤官，时上伤官，四柱无官星，亦谓伤尽。

更身旺、财旺或印旺，名标金榜，一品贵人。

此格主多材艺，傲物气高，心险无忌惮，多谋少遂，弄巧成拙，常以天下之人不如己，而人亦惮之恶之。

伤官无财主贫穷，盖生财气者即食神伤官，盗财气者即七煞官星，所以伤官要见财，不要见官。

假如甲生午月，木不南奔，身势太柔，岂可再逢金制？金能盗土之气，所以不要见官。

既无官星，而柱却无一点财可恃，虽聪明机巧，不过虚名虚利。

经云：“伤官无财可倚，虽巧必贫”是也。

伤官格用财，亦有用印者。

《天玄赋》云：伤官用印宜去财，用财宜去印，倘使财印两全，将何发福？身旺者用财，身弱者用印，用印者须去财方能发福，用财者不论印亦主亨通，伤官用印，不忌官煞，去财方发，元犯伤官，须要见财则发。

伤官最喜行财运，印绶身旺次之，不喜行官乡，四柱伤官多而见官者，不宜复行伤运，一位无妨。

又曰：伤官格务要伤尽，若柱见伤官，而官星隐显，伤之不尽，岁运再见官星，官来乘旺，再见刑冲破害，刃煞克身，身弱财旺，必主徒流死亡，五行有救，亦残疾。

若四柱无官而遇伤煞重者，运入官乡，岁君又遇，若不目疾，必主灾破。

经云：五行伤官，惟火人土伤官，土人金伤官忌见官星，若金人水，水人木，木人火，不忌。

盖火以水为官，以土为伤，水畏土克，土得水无益；土以木为官，以金为伤，木畏金克，金得木无益，所以火土伤官格忌见官星。

金以水为伤，以火为官，水虽克火，若金寒水冷，不得火温，难以济物，况水得火成既济之功；水以木为伤，以土为官，木虽克土，若水泛木浮，不得土止，难以存活，况木得土成栽培之力；木以火为伤，以金为官，火虽克金，若木繁火息，不得金削脱，难以通明，况金得火成器物之象，所以金水木伤官格不忌官星。

故经云：“伤官火土宜伤尽，金水伤官要见官，木火见官官要旺，土金官去反成官，惟有水木伤官格，财官两见始为欢”

是也。

又曰：伤官伤尽，亦有不作福者，伤官见官，亦有不作祸者。

如一命丁未、丁未、丙午、丙午，丙日坐午，日主自旺，有二午、二丁、二未，财官俱伤，虽伤官伤尽，奈四柱火气太旺，窃气又重，运行东南火旺之乡，无一点财气，身空旺无倚，至贫之人，切不可见伤官伤尽身旺，便作好命看。

又如甲日生人，柱有辛为官，又有丁伤官，若生秋月官旺，虽逢丁火或居亥、子之上，或见午伏壬、癸之下，则丁不能伤官，终为有官爵之命，岁运遇煞官印绶，俱吉，忌身衰败运，切不可见伤官格有官星，便不作好命看。

又曰：人命原有些小伤官，不能损贵气，或运入官乡，官自旺强健，或入印运制伏伤煞，或有财生助，或从化入于别格，不失为好命，怕再行伤地，病而不起者有之，否则文书口舌，官事破败，殃祸踵至。

柱元有财，又行财运，亦可成就功名利禄，一行官煞地，或财衰败死绝地，即失财禄，非官讼则丧服重并。

又曰：四柱伤官，惟年干伤官最重，谓之福基受伤，终身不可除去，若月支更有，甚于伤身七煞。

如甲日人，以辛为官，见丁卯年，生寅午戌月，是伤官重犯，又有卯为劫刃，名背禄逐马，主为人退悔，反伤祖荫，运行官乡，流年再见，或煞旺身弱运，必祸。

若月令真正伤官，又见官星，如甲日生午月，见辛未时，午中丁火伤辛；乙日生巳月，见庚或甲申时，巳中丙火伤庚；丙日午月，见戊子、癸巳时，午中己土伤癸之例。

大要日主健旺，再临伤官运，可发名利，日主微弱，运历财官乡，祸不可言。

又曰：伤官，如甲日见丁，喜壬合癸破；乙见丙，喜辛合壬破；丙见己，喜甲合乙破；丁见戊，喜癸合甲破；戊见辛，喜丙合丁破；己见庚，喜乙合丙破；庚见癸，喜戊合己破；癸见甲，喜己合庚破。

《万祺》云：伤官元辰无官星，又行伤官运，此为窃气太过，即一木叠逢火位，名为散气之文，非贫则夭，喜身旺及官乡，伤官见官，再剥再滞，运入官乡局中，反吉，即伤官伤尽却喜见官星。

伤官若带财见印，祸不轻。

伤官若带印，官煞不为刑，伤官多者宜行印，即食多用印。

伤官少者又行印乡，即枭神夺食。

伤官若带印，不宜逢财，伤官若带官，不宜行制伏，伤官用财，不宜行此劫，伤官用印，不忌见官煞，伤官若见官星重叠，莫作官星论。

伤官用官，在年月必要剥官，运在日时，不宜被伤，一见被伤，祸不可言，不可临墓，住寿难延。

《千里马》云：伤官见官，妙入印财之地。

又云：伤官逢财而有子。

《相心赋》云：伤官伤尽，多艺多能，使心机而傲物气高，多谲诈而侮人志大，颧高骨峻，眼大眉粗。

《景鉴》云：伤官无财而带刃，行奸弄巧。

《通明赋》云：重见伤官，身必辛勤劳苦。

又云：伤官多而身旺无依，定为僧道艺术为士。

秘诀云：伤官太重，子必有亏。

又云：年带伤官，父母不全，月带伤官，兄弟不完，时整伤官，子息凶顽，日带伤官，妻妾不贤。

又云：伤官不尽，须防不测之灾，伤官逢财，乃享优游之福，七煞同来，疾损须忧，身旺无依，孤克难免，伤官遇劫，聚财如柳絮随风，伤官无印，求利似荷钱擎雨。

古歌云：伤官原是产业神，伤尽真为大贵人，若是伤官伤不尽，官来乘旺祸非轻。

又：月令逢官在伤乡，伤轻减力尚无妨，若见刑冲并破害，定知为官不久长。

又：伤官伤尽复生财，财旺生官互换来，四柱若无官显露，便言富贵莫疑猜。

又：伤官遇者本非宜，财有官无是福基，时日月伤官格局，运行财旺贵无疑。

又：伤官伤尽始为奇，又恐伤多反不宜，此格局中千变万化，详推须要用心机。

又：伤官无官最忌剥，运入官乡反见奇，岁运命中逢印绶，诚为富贵定无疑。

又：伤官不忌比肩逢，七煞偏官理亦同，若是无官当忌比，如逢身旺却嫌重。

又：伤官不尽又逢官，斩绞徒流祸百端，月犯父子无全美，日犯自己主伤残；时伤子息多狼狈，须知富贵不周全，若是伤官居太岁，必招横祸逢斯年。

合诸说观之，伤官喜忌尽矣。

## 《三命通会》卷 六·论食神

食神者，日干所生顺数第三位，乃甲食丙、乙食丁之例。

甲生丙为泄气，丙生戊为甲偏财，偏财是天禄自然之财，不劳己之心力，享见成福禄。

甲丙有父子之道，如子旺相，生起财禄以奉其父母，岂不安享？又甲见庚为煞，见戊为财，其食神丙火能制伏庚煞，使不得克伤甲木，能生戊财，使为甲木所用。

凡命遇财煞之地，食神旺相，煞被食制，不敢为祸，财被食生，充裕不竭，故食神一名寿星，一名爵星，良有以也。

此格要日主食神俱生旺，无冲破，主人财厚食丰，福量宽弘，肥体肥大，优游自足，有子息，有寿考。

四柱见财食在岁月上，祖父荫业丰隆，在日时，妻男获福，怕母子俱衰绝，两皆无成。

故经云：“食神宜食生食旺，不可食衰食绝。”

又云：“食神生旺，胜似财官”是也。

食神大忌偏印为倒食，主为人有始无终，容貌欹邪，身材琐小，心性局促，多愁无成。

假如甲见丙为食，柱中有壬作甲木偏印，克制丙火不能生戊土，不能制庚金，使甲木受制退财，岂不窘乎？

《元理赋》云：食神制煞，逢枭不贫则夭。

《一行》云：阳日食神暗合官星，阴日食神暗合正印，官印不要明显，但得食神纯粹，主贵而有禄，富而有寿，食神只宜一位，不宜太多，恐窃本元之气。

经云：“一木叠逢火位，名为散气之父”是也。

食多者宜行印运，食少者不宜，是枭神夺食，故食喜旺禄相助，月令建禄最佳，时禄次之，更逢贵人运，行食神生旺之地，大地福禄。

忌身衰枭旺，柱中虽喜见财，亦不宜多，多则不清，不过一富翁而已。

食神重见，变为伤官，令人少子，纵有，或带破拗性，又不可入墓，即是伤官入墓，住寿难延。

大忌空亡，更有官煞显露，为太医师巫术数九流之士，若食神逢克，又遇空亡，则不贵，再行死绝或枭运，则因食上气上生灾，翻胃噎食，缺衣食，忍饥寒而已。

又曰：甲日食丙，柱中无壬癸亥子方好，如有水气，丙自受制，屈伏于人，己身不能卓立，岂能生物以养其父？如无此制，又要生旺向禄，如丙生夏月，运历东南，火土俱旺，其甲用财必厚。

若生三春甲旺，丙火虽得生，不知戊己气薄，须历南方火土俱旺，方许发福。

又如庚以壬为食，运历北方水旺之地，发财必厚，东方木旺之乡，发福必紧。

细论之，庚以壬为食，长生于申，当断申地福重，暴败在酉，壬水至酉，便不为佳，以壬生甲木为庚之财，即自生分发身之财，非婚配正妻之财，甲至酉地为木困金乡，壬水自败，木岂能助养其父？当断此运平平。

行至戌运，如干遇壬甲，亦只断其半吉半凶，逢戊可断其有灾，见庚可断其微福。

亥运当言其大吉，子运癸水伤官，伤重泄本身之气，又庚死于子，甲败于子，当断生祸身灾。

运至丑，庚金之库，水旺之乡，又有己丑助庚甲冠带成人之地，可断此十年发。

寅运亦吉，卯运有灾，余例此推。

又曰：食神忌枭，亦有不畏者。

如己亥不畏丁倒食，丁与壬合化木，而壬禄在亥；丙午不畏甲倒食，甲与己合化土，而己禄在午；乙巳不畏癸倒食，戊癸化火，乙巳亦火；癸巳不畏辛倒食，丙辛化水，癸贵在巳；庚为众阳之首，不畏戊倒食，戊，阳气归源之数，见戊作喜神论；已不倒食辛，阴气初发散之源；庚不倒食壬，阳气初发散之源；辛有丁，不畏己倒食，为丁养育辛金也，况有丁处便有己土，阴阳干涉，得清福之助。

食神者，十干福禄之会，君子得之显达丰赡，小人得之周旋给足，在福聚之地则官崇禄厚，在祸聚之地则职卑命薄。

如以甲子论，食丙子为福星之贵，食丙寅为长生之禄，又为禄马同乡，食神学堂之贵，丙辰为正印，丙午为自刑破命，丙申为克身破禄，丙戌为身衰破空亡，余干例推。

若遇生旺、库、印、天乙、天官、华盖、文星、学堂、官印禄马之类，为福聚之地，遇克破、空亡、恶煞、刑害、休、败、死、绝，为祸聚之地。

又曰：甲乙食丙丁，加寅卯巳午之上；丙丁食戊己，加辰戌丑未之上；戊己食庚辛，加巳午申酉之上；庚辛食壬癸，加申酉亥子之上；壬癸食甲乙，加亥子寅卯之上，谓之食神见生旺，更带禄马旺相，文为两制两省，武为建节防团，无，亦主财帛丰厚，食神与禄全见，四柱顺当为妙。

《壶中子》云：犯倒食，在命多被人挠，重叠带者，在幼儿则言乏乳，在老人则言缺食。

正食而有余者富贵，争食而不足者贫贱，有余如甲人得两丙三丙，不足如柱中两甲止有一丙之类。

又曰：日主时干重叠相食者，曰吞啖脑子，时日俱食，主头风脑漏，早克母死，后无子送终，若吞中逢吞，如甲人逢壬日时，又逢庚字，主贫死沟壑，有干合解则缓。

《相心赋》云：食神最能饮食，体厚而好讴歌。

《奥旨篇》云：月令值食，身健旺，善饮食，姿质丰肥，四柱有吉曜相扶，堆金积玉，声名显著。

《幽微赋》云：食神旺相，老寿弥高。

《元理赋》云：食居先，煞居后，功名显达。

《宝鉴赋》云：月露食神时露官，荣显乌台助国臣。

《万祺赋》云：食神名为吉曜制煞，号称寿星，干强日旺，富贵之士，食旺身衰，蹭蹬之人，逢财旺则食前方丈，遇印绶则甑底生尘，见一位者钟铭鼎鼐，二三者陋巷簟瓢，羊刃重临，平生劳碌，刑克相会，一世奔波。

古歌云：食神制煞吉非常，财旺妻荣子更强，柱中若要吞啖煞，管教金殿佐君王。

又：食神逢禄号天厨，冲克空亡官煞无，死绝运临偏印地，寿星合处福交孚。

又：食神印绶不宜逢，惟见财官福更隆，食神喜行身旺地，逢枭逢比总成空。

又：食神生旺最堪訁夸，惟行水木土金佳，官煞更无来混杂，平生衣禄足荣华。

又：甲人见丙本盗气，丙去生财号食神，心广体胖衣禄厚，若临偏印主孤贫。

又：食神生旺无刑克，命逢此格胜财官，更得身旺逢财地，青春年少步金銮。

又：食神无损寿绵长，庶母逢之不可当，若无偏财来救护，命如秋草带冬霜。

又：食神月上号天厨，人命逢之富有余，切忌枭来明减福，最嫌冲去暗消除。

生财化鬼兼无病，制煞为祥信有储，士子如逢利甲第，官封要职领天书。

合诸说，观食神喜忌尽矣。

## 《三命通会》卷 六·飞天禄马

《喜忌篇》云：若逢伤官月建，如凶处未必为凶，内有倒禄飞冲，忌官星，亦嫌羁绊，以格唯有四日：庚子、壬子、辛亥、癸亥，生十月、十一月冬水纯阴，柱无财官，方用。

又须月时或年与日同支，方能并冲。

忌官星显露，禄难飞冲，合神羁绊，不能飞冲，要柱中有一字合住禄马，方不走了贵气。

喜伤官、食神及干支本运。

假令庚子日、庚以丁火为官，在子月生，是伤官月建，可谓凶处，若子字多，冲出午中丁火，则庚日得官星，未可便以凶论，柱要有未或寅、戌，但得一字合午为妙，若有丑羁绊，子去贪合，不能冲午中之禄，见丁字为官露，丙为煞显，午字填实，戊吞啖，则减分数，岁运同。

壬子日，壬以己土为官，要柱中子字多，冲午中己土，则壬日得官星，其喜忌与庚子日同。

辛亥日，辛用丙火为官，癸亥日，癸用戊土为官，俱要四柱亥字多，冲出己中丙、戊，则辛、癸得官星，柱有申或酉、丑，但得一作合为妙，多则不中，有寅羁绊，则亥贪合，不能冲己中之禄，见丙、戊、己为官星露，减分数，岁运同。

古歌曰：

正冲之格是庚壬，子去冲官禄自亨，四柱更逢寅戌未，三字得一合功名。

又：庚壬子月号冲官，午动丁移己亦迁，填实破刑俱不犯，英名魁誉四方传。

又：禄马飞天识者稀，庚壬重子贵非疑，柱无羁绊官显现，平步青云到凤池。

又：辛癸冲官亥日重，巳中丙戊禄来崇，更逢酉丑申居命，得一合神便贵荣。

又：日逢辛癸支临亥，酉丑加申合贵人，四柱相扶无戊己，威风千里振英声

## 《三命通会》卷 六·倒冲禄

伤官月建，内有倒冲禄马格，喜忌与飞天同，惟时不论。

此格止有二日：丙午、丁巳，夏日纯阳，丙以癸水为官，要柱中午多有力，冲出子中癸水，则丙日得官星；丁以壬水为官，要柱中巳多有力，冲出亥中壬水，则丁日得官星。

更得丑寅或申辰卯未，但有一字合住禄马为妙，多则不中。

丙午日怕未，丁巳日怕申辰等字羁绊，则巳午贪合，不能冲子亥中之禄，柱有亥壬子癸为煞官显露，则减分数，岁运同。

古歌云：丙日无官局午多，倒冲禄马癸官和，不逢未字来羁绊，癸子俱无福嵯峨。

又：倒冲贵气不同伦，丙午飞冲子禄神，癸水克来是贵禄，刑伤填实是常人。

又：倒冲禄马贵非常，丙日多逢午位良，七煞不逢并惹绊，白衣平步入朝堂。

又：丁日蛇多是倒冲，官星飞起出干宫，柱中不见亥壬字，辰不留蛇福贵隆。

又：丁日冲官巳要强，亥为壬禄贵人乡，柱中不见辰壬癸，岁运相扶福禄昌。

## 《三命通会》卷 六·福星贵人

乃甲人见丙寅、丙子，乙人见丁亥、丁丑，遁得本旬中真食神，主享受自然，遇者非贵亦富，余倒推。

前人作《甲丙相邀入虎乡歌》，是以年论，故有丙寅、丙子，若以日遁则非。

## 《三命通会》卷 六·食神同窠

谓甲食丙，甲子人见丙子之类，十三位即同，乃本家物也，得此者不贵即富，月不如日，日不如时，若互换生旺带禄，贵者大贵。

如韩魏公：

如倒食本家，甲子年见壬子时，庚子年见戊子时，亦贵，但损子。

## 《三命通会》卷 六·食神带合

谓甲人见丙有辛合，己人见辛有丙合，乙见丁壬，庚见壬丁，丙见戊癸，辛见癸戊之例，主为官有权印。

## 《三命通会》卷 六·红鸾天印

谓丙食戊而得戊戌，辛食癸而得癸丑，壬甲辰，乙丁未，日时得之，主富贵。

## 《三命通会》卷 六·墨池涌泉

谓辛巳得癸巳、癸亥。

如陈朝议：

推此类，丙寅爱戊寅，戊申爱庚申，己巳爱辛亥，庚午爱壬申，甲戌爱丙寅，壬辰爱甲申，皆同此格，主文贵。

## 《三命通会》卷 六·论阳刃（前论羊刃煞与此参看）

阳者，阴阳之阳，刃者，刀刃之刃，即禄前一位，言旺越其分，故险。

窃详甲人见卯，卯中有乙木，乙为甲弟，能劫其兄之财，冲去酉中辛官，合其庚妻，庚乃甲之七煞，劫财冲官合熬，所以至凶。

惟甲丙戊庚壬五阳干有刃，乙丁己辛癸五阴干无刃，故曰阳刃。

惟见伤官与阳刃同祸，故乙见丙亦谓之刃，以丙伤其庚官，合辛煞，克其乙木，阴金克阴木至毒，所以凶与阳刃同。

阳刃有三，有劫财刃，甲见乙是也，不利财官格，有护禄刃；甲见卯是也，大利归禄格；有背禄刃，乙丙是也，大利去官留煞局。

《喜忌篇》云：劫财阳刃，切忌时逢，岁运并临，灾殃立至，独阳刃以时言，重于年月日也。

假令甲日生人，时上见乙卯，此是真刃，命中既逢阳刃，伤妻破财，灾殃已胚胎矣，流年岁运再遇羊刃，是谓并临，见巳酉是冲岁君，见亥未戌是合岁君，阳刃，凶煞也，太岁，凶神也，太岁得吉神相扶，合则吉，若阳刃凶煞来冲合岁君，是谓攒凶聚煞，其祸难免。

经云：阳刃冲合岁君，勃然祸至，此之谓也。

中间亦要详辨，命元浅薄，遇此诚然，若命旺秉气深厚，或有天月德及赦文解救，止有浮实，亦无大咎。

或日柱原有刃，见冲或合，岁运再临冲合，大凶，若岁冲合而运不冲合，运冲合而岁不冲合，其祸减半论。

又曰：日干无气，时逢阳刃不为凶。

言生日天元临死绝衰病暴败之地，不通月气，不能胜任财官，若逢阳刃，能劫财化煞，譬如兄力弱财重，得弟分任，则可胜其财而为我用，所以不作凶论。

夫身弱见财官，固喜阳刃分财合煞，若见食伤，身弱脱气，亦喜阳刃扶持，若见印绶，则非日干无气矣。

先言忌阳刃者，身强力能任财，故不喜劫夺，后言喜阳刃者，身弱力不住财，故不忌劫夺，义各有取。

此格与伤官相似，凡命值之，主眼大须黄，性刚心高，无恻隐慈惠之心，有刻剥不恤之意，多带宿疾，贪暴不足，进退抓疑，偏生庶出，离祖过房，克父伤妻，或见三刑，或自刑魁罡，全发迹边疆，如更无情或临财旺，主凶，若刑害俱全，类皆得地，又有救神，贵不可言。

又曰：阳刃格，大概不宜财乡，怕冲起，如戊日刃在午，忌行子正财运；壬日刃在子，忌行午正财运；庚日刃在酉，忌行卯正财运；独甲日刃在卯，行巳午并辰戌丑未财运不妨，忌酉运；丙在刃在午，行申酉庚辛丑财运不妨，忌子运。

是阳刃所忌之财，戊刃午见子财，壬刃子见午财，庚刃酉见卯财，皆冲之财，故忌之，至甲刃卯不忌戊己巳午之财，且忌酉官矣，丙刃午不忌庚辛申酉之财，且忌子官矣，可概谓忌财乎？若天干生官之财，正为用神，方且喜之，岂可为忌。

《心境》云：阳刃重重又见财，富贵饶金帛，此之谓也。

或曰甲戊庚见刃逢冲，发祸多验，壬丙逢刃见子午冲，多无祸，以丙见子、壬见午俱为正官，反作贵气论也。

又曰：甲以己为妻财，四柱却有卯乙，己土受伤，不能扶甲，故主剥丧妻子，岁运复临，劫刃旺相，诚所不免，如别位逢庚辛酉申，庚能邀乙为妻，即成眷属，不为甲之七煞，辛辅甲为贵，能克破乙煞，反凶为吉。

经云：“甲以乙妹妻庚，凶为吉兆”是也。

余干例此。

又曰：六甲日逢乙卯凶，辛卯吉，甲申丁卯不为刃，申中有庚合卯中乙木为财，若有财露，亦凶，丁火伤官，乙木夺财，岁运并临，灾祸不免。

乙酉日见庚辰时，非刃，乙坐庚下酉中辛金，制辰中乙木。

丙子日见甲午时，非刃，子中癸水克午中丁火。

丁亥日见丁未时，非刃，亥中午水合丁。

庚午日见乙酉时，非刃，午中丁火制辛。

壬午日见庚子时，非刃，午中己土制癸。

辛巳日见戊戌时，非刃，巳中丙火合辛。

癸巳日见癸丑时，非刃，巳中戊土合癸。

以上诸日，遇者不宜见刑冲破害，无则以好命断之。

又曰：阳刃者，天上之凶星，人间之恶煞，喜偏官、印绶，忌反吟、伏吟、魁罡、三合，大率与七煞相似，故阳刃喜见七煞，七煞喜见阳刃，两凶互相制伏，犹正官喜正印，善类合善类为福。

经云：煞无刃不显，刃无煞不威，煞刃俱全，常人无有，更身旺不见伤官为妙，若命元有煞刃，岁运又逢，或有刃无煞，岁运逢煞运之乡，俱发大福。

如命有刃有印无煞，岁运逢煞，反转成厚福。

若柱无刃煞，命合财官，岁运复遇刃煞，主一岁蹇滞，因财争竞，兄弟分居，离妻去妾，若元无刃，行刃运虽不妨，亦主有克妻之事，元有刃，岁运切不宜再见及伤官财地，原带伤官财星，岁运再逢，祸害极重，身弱尤凶。

又曰：日刃止有三日，戊午、丙午、壬子，与阳刃同法。

经曰：赤黄马独卧，黑鼠守空房，男妨妻，女妨夫，指此三日也。

不喜刑冲破害三会六合，要有七煞相制，再行官印乡，便为好命。

赋云：日刃大忌冲合，喜官煞相制，合刑者凶，遇印者吉，有煞无刃，施为有勇无威，有刃无煞，作事浊而不显，无煞遇煞，窃恐祸患相侵，有刃遇刃，须忌灾危相犯，刃生身死，其年难作吉推，财旺官伤，此岁不作凶断。

又曰：戊午日，岁月见火多，则以印绶论；壬子日，月时见子多，则以飞天禄马论；丙午见午多，亦以倒冲禄马论。

又自刃有三日：癸丑、丁丑、丁未、己未，因坐下比肩阳刃；飞刃有四日：丙子、丁丑、戊子、己丑，因作下冲出阳刃，与前日刃喜忌大同。

年上阳刃与时上阳刃最重，年上主破败祖基，不受父母产业，平生施恩反怨；时上主克妻子，晚无结果，四柱再逢，手足灾疾；月上稍轻，日上又轻。

人命月日干支带财多，日干衰弱，时带阳刃，无害；月带七煞，时带阳刃，日主有气，大贵；如月带阳刃，时上微带官时，力不能制，亦凶。

又曰：男命见败劫，又见伤官，必克妻子，女命克夫。

赋云：败财者比肩之曜，劫夺之神，财多身弱，遇之为奇，财弱身旺，见之为祸，有财遇劫，运入财乡，自可成家，无财遇劫，纵非财年，亦须见破，元劫又遇劫运，守穷途而凄惶，身旺又加印助，必荣华而发福。

《相心赋》云：“劫财羊刃，离祖成家，外象谦和尚义，内心狠毒无知，有刻剥之意，无慈惠之心。”

《心境》云：“阳刃重重又见煞，大贵，登甲科。”

《千里马》云：“阳刃偏官有制，膺职掌于兵权。”

又云：“男逢阳刃，身弱遇之为奇。”

又云：“羊刃七煞，出仕驰名。”

又云：“羊刃入官煞，威镇边疆。”

《玉匣赋》云：“火金阳刃，绿珠坠死于高楼”。

又云：“阳刃重重三四，必须患疾盲聋。”

《惊神赋》云：“满盘阳刃，必定分尸。”

《定真篇》云：“阳刃若逢印绶，纵富而残疾在身。”

《造微论》云：“阳刃逢于五息，定要重犯徒流。”

余见犯羊刃煞者多瞽，如癸酉、戊午、戊寅、癸丑；丙寅、庚寅、丙午、乙未；丁卯、癸卯、甲子、乙亥，三命皆无目。

古歌曰：

时逢阳刃喜偏官，若见财星祸百端，岁运相冲并相合，勃然兴祸至门阑。

又：阳刃重逢合有伤，主人心性气高强，刑冲太重多凶厄，有制方能保吉昌。

又：刃逢七煞慕官乡，惟怕刑冲禄不昌，会合更逢财旺运，预防灾祸致身殃。

又：比肩阳刃格非常，要见官星与煞乡，元辰若无官煞制，再行比劫祸难当。

又：财星轻弱刃刚强，身旺之乡大不祥，凤寡鸾孤清夜怨，等闻妻克两三双。

又：刃逢七煞运官乡，破害刑冲贵异常，切忌合逢财旺地，必遭灾祸反刑伤。

又：日刃还如羊刃同，官星七煞喜支逢，岁君若也无伤刃，支上冲刑立武功。

又：羊刃常居在禄前，性刚果毅少慈怜，不宜会合防灾至，若见财星祸必缠；有官有煞名显达，无冲无破禄荣迁，更加刑害魁罡并，发迹边疆掌重权。

如一命：

又一命：

## 《三命通会》卷 六·论建禄（此与前论禄同参）

建禄者，乃甲日寅月，乙日卯月，五行临官之位也。

甲用金为官，金绝在寅，用土为财，土病于寅，以身旺太过，财官俱不得，若别无财官可取，再遇劫夺，马既不扶，禄又不养，多主贫贱，颇宜时带偏官、偏财或食神，更看年时上露者取用，若略见财官，反争夺不吉。

凡命月令建禄，难招祖业，必主平生见财不聚，却病少寿长，行运再见比肩，克妻妨父损子，或官非破财，或因妻孥财帛争夺。

如八字内外元有财官，引旺得地，官星有助，运临官星有气之地，亦贵；财星有助，运临财旺之地，亦富；财官俱旺，乃富贵之命。

若时逢财库，运至财乡，必主晚年大富。

年上财官有助，必享祖荫。

若四柱元无财官，纵运行财官之地，亦止虚花而已。

命无财官，岁运又行比肩，一生贫蹇。

赋云：根在苗先，实在花后。

言先有根然后长苗，有花然后结果。

若当生岁元无财官，虽遇财官吉运，发福不大。

假如甲日寅月，柱中乙卯未字多，主无祖财，克妻，一世孤贫，作事虚诈，为人大模样。

乙日生卯月，柱有庚辛巳酉丑申及戊己巳午辰戌等字，财官多则贵，壬癸申子辰亥浮水印成局亦佳，更运逢之尤妙，若柱不见财官印食，同前断。

丙生巳月，岁时干支水金成局，运历财官旺地，亦主富贵。

丁生午月，金败水绝，财官俱背，顺运克妻，逆运克三妻，若柱有巳酉丑庚辛壬癸亥申子辰，运临财官旺地亦发，用煞或印，以多为贵，若止建禄，亦同前断。

戊日巳月，年日时无水，主克妻，无祖业，子多不肖，柱中多有官则吉，如见偏官，主尊贵，岁月若是火多及或印绶，虽无财官，主吉，若柱内隐显壬癸亥申子辰水局，晚子一二，有甲寅乙卯亥未木局，运至财官旺地亦发。

己生午月，以壬水为财，五月水囚，主无祖业，克妻子亦不多，岁时透出寅甲为正官，五月甲死，官必卑小，喜见亥卯未乙，身旺见官煞为妙，偏财亦美。

庚日申月，上旬生，近木余气，略无祖财，虽节气临水绝之乡，尚有三四分库财为福，运至丙戌，财尽矣，若年日时多带财，好命看，见丙丁巳午寅戌火局则有官，以煞化官也，官小亦不清显，怕壬癸亥子，克官不成。

辛日酉月，无祖财，柱中多见分夺，孤贫无妻，或克妻无财，若带木火生旺，又当富贵，原无财官，又行生地，其劫祸尤重，或见辛酉则为专禄，更有财官印食之神岁运再逢尤好，逆运南方则吉，顺运北方，百事无成，若辛卯、辛未日身自坐财，可许衣禄，辛巳日有贵，官禄亦轻。

壬日亥月，癸日子月，俱无祖业，柱中多见火土，主自成立有官，如见水多泛滥，无成、克妻、贫薄。

又曰：甲日寅月宜壬早时，乙日卯月宜辛巳时，丙日巳月宜己亥时，丁日午月宜庚子时，戊日巳月宜甲寅时，己日午月宜乙丑时，庚日申月宜丙戌时，辛日酉月宜丁酉时，壬日亥月宜戊申时，癸日子月宜己未时。

是见煞取贵，然亦不可太多，岁运再逢煞地，主夭折。

如一命：壬申年，不禄，岁运冲且会伤官煞也，建禄用财官，伤去丙火，故夭。

《独步》云：“月令建禄，多无祖屋，一见财官，自然成福。”

又云：“建禄生提月，财官喜透天，不宜身再旺，惟喜茂财元。”

《明通赋》云：“建禄、坐禄或居禄，独遇财官印绶，富贵长年。”

合诸说，各之子平论建禄与古人论禄，其取用迥不同矣。

余按阳刃、比肩、败财、建禄，名虽不同，实一家同气之神，在地支者曰刃、曰禄，在天干者曰比、曰劫，其取用大略相同，故以建禄继阳刃之后，建禄旧无格，近亦取以月支，无可取之格，而天干倘有财官贵气，故取建禄若比劫，特发明其义耳。

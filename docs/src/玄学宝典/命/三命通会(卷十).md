---
title: 三命通会(卷十)
editLink: true
---

## 《三命通会》卷十·看命口訣

大凡看命先看月支，有無財官，方看其他，月令為命也。

月取支神，年取天干，日取天干，流歲取天干，大運取支神。

月為本，日為主，如月有正官及偏官，而時又入他格；只以月中取，他格無用。

如月令全無可用，方看他格。

古歌云：三宮帶格混難詳，不曉憑誰是貴方。

一任三宮皆帶格，除非只得用提綱。

是也。

月令用地支，假如官星，須要上下干支透出為妙。

或干透出，支中不透，主聰俊。

忌年與時衝，大運及歲君來衝月支則禍。

月支日支自衝不妨。

凡正官一位，乃君子貴人。

篤厚純粹，剛直廉明，年時有印尤妙。

多則反主成敗，四位純官，仕宦虛名。

凡七煞一位，聰明伶俐，二位三位，先清後濁。

四柱純煞有制貴，無制貧。

凡財一位務要得時，富貴成家，為人性燥緊急。

二位性氣滅半，三位四位耗氣身衰。

若身旺甚則可成立，弱則勞苦生受。

凡印不論一位二位四位都好，格中不宜見財破印。

大凡行好運，日干傷流年歲君干頭禍輕。

行不好運，日干傷歲君干頭禍重，若巳發過則死。

辰戌丑未各有三分餘氣：如行午運至未，有三分火氣。

行子運至丑，有三分水氣之例，不可全作土論。

凡陽刃格，歲運最怕衝合。

太歲干合日時干者，為晦氣煞。

日時干支與流年干支同，為轉趾煞。

如庚申日見庚申或庚寅太歲之類，輕則遠遷，重則毀屋破財。

凡年月日有吉神，要時引歸生旺之處。

有凶神，要時引歸制伏之鄉。

若時上帶吉神或凶神，亦要年月日上吉者生之，凶者制之。

月上有用神得祖宗之力，時上有用神得子孫之力，反此則否。

凡看命以日干用為天元，是以干為祿。

日支月支用為地元，是以支為命。

假如壬癸日己未月，干支透出財官是也。

財官論原有原無，地支原有財官，天干不透出者不問。

若地支無財官，只是天干透出，雖行好運亦不濟事。

看流年歲君只用天元，若行運雖重地支，亦要看運天元。

人命柱中或有官星，或有偏官制伏太過，而運干見官煞可發。

運支無財，而運干是財亦可為福。

運支無煞，而運干是煞亦可為禍。

人命以當生之月為運元，最怕大運並歲君來衝為禍。

以當生官星為祿元，最怕衝壞。

如丁日生人以壬為官，而生亥月，中有壬是丁之祿。

若年與時有己字則衝壞祿元。

當生財星為馬元，最怕劫奪。

如庚日生人以甲乙木為財，而生寅卯月。

寅中甲木偏財，卯中乙木正財。

若年時有辛字，卻有爭奪之患，歲運同論。

凡年干上有日之官星，福氣最厚。

有日之七煞，終身不可除去。

官星為祿，財星為馬。

行官星發官，行財星發財。

二者不可缺一，各有所用。

年月上有財官，必生富貴之家，祖父根基。

少年便行官祿運，多是幼年拜命，早發功名。

年月無財官，日時有之，則是自己成立。

人命以財官為本，柱中但得其一，亦可發福。

若四柱原無官星，不入他格，年月日時干支財多；又行財旺運，亦能成就功名。

以財旺自能生官，須身旺方許。

年月無財官，幼年又行不好運，多是出身卑微。

破祖傷父，無現成之福。

凡官煞混雜，傷官合神重。

男子犯之沉迷酒色，女人逢之不媒自嫁。

凡看命專以日干為主，取提綱所用之物為命。

譬月令以金、木、水、火、土為用。

但有一件：取其節氣先後，輕重淺深，成局、破衝細加考究。

曰官曰印曰才曰煞曰食曰傷官，以此六法消息之。

逢官看財，逢煞看印，逢印看官。

取四者不偏不倚，生剋制化為上，遇破害休因為下。

運有生有去為福，有助有剝為禍。

亦有用年日時支，合成格局者，然皆以月令為用。

假令月用金只用金，用火只用火。

十八格內，取六格為重，用相生定格合局。

卻用年日時下，以推輕重淺深。

如逢官用印不怕煞，是煞局印，印局身，還作上局取之。

逢印看煞，但有官煞在命，行官煞鄉亦作貴論。

月令逢官，柱中遇財，財旺生官乃富貴。

柱中見財，要入財旺運發福。

但見一煞，則以煞為重，不可用財。

若行財旺運，乃財生煞黨，作貧賤言。

凡格以煞為重。

凡命先看干神有無剋制，支神有無刑衝，干支納音有無戰鬥降伏。

如甲以寅為祿，而寅上有何干？甲以辛為官，而辛得何支？干不侵支，則天乃尊。

支不犯干，則地乃卑。

五行不相賊，則人乃順。

四孟不相害，則馬乃能馳。

若干侵支犯，五行相賊。

又當分別，主本有氣無氣，有用無用，有救無救，成格不成格？則干支錯綜，五行變化，造化在其中矣！李淳風云：五行生旺，觀福氣之往還。

五行死絕，在吉神之救助。

五行得地納音相生，吉神無助亦榮。

五行無氣納音相妨，縱有吉神不用。

凡命天元喜地元有祿：如甲己喜四季，乙庚喜申酉，丙辛喜亥子，丁壬喜寅卯，戊癸喜巳午。

地元喜天元有合：如子丑喜戊，寅喜己，卯辰喜庚，巳喜辛癸，午未喜甲壬，申喜乙，酉戌喜丙，亥喜丁。

天元地元皆有，平生福氣高崇，皆無，名利無成。

壞天元者，39 歲以前名利難發。

壞地元者，40 歲後福不如前。

若天元秀氣坐祿，如癸得子，甲得寅之例，不貴即富。

地元忌天元相剋：如子丑怕己，寅怕庚，卯辰怕辛，巳怕甲壬，午未怕乙癸。

申怕丙，酉戌怕丁，亥怕戊。

更看喜忌何如，不可執定。

凡命取干支與納音同類：壬子壬午真木，己酉己卯真土，丙子丙午真水，戊子戊午真火，乙丑乙未庚辰庚戌真金。

若乙酉日庚辰時為精金，丁巳日丙午時為精火，癸亥日壬子時為精水，己丑日戊辰時為精土，甲寅日丁卯時為精木，以上遇者皆主富貴。

若火人丙日辛時，辛日丙時。

木人甲日己時，己日甲時。

土人戊日癸時，癸日戊時。

水人壬日丁時，丁日壬時。

金人庚日乙時，乙日庚時，雖為五行真貴，重犯減福。

凡命取五行真氣交互，如：辛亥金人得丁巳土，有丁壬合真木往來，有丙辛合真水往來。

丁巳土人得癸亥水，有戊癸合真火往來，有丁壬合真木往來。

如戊戌、癸亥、丁巳、辛亥交互真氣全，乃宰相命也。

戊午火得壬子木，中有丁壬真木，戊癸真火。

丙申火得乙酉水，中有丙辛真水，乙庚真金。

庚寅木得己卯土，中有甲己真土，乙庚真金。

如庚寅木己卯交互全，乃兩府命也。

凡命先論化氣，考五運篇以：甲丙戊庚壬，合五陰干為太過。

乙丁巳辛癸。

合五陽干為不及，太過不及之間有權存焉。

考天元變化書又分晝夜，如：六甲人日生用水，夜生化土。

故六戊人得甲，取日生為鬼，夜生為官用。

六乙人日生用金，夜生用木。

故六己人見之，取日生為官，夜生為鬼。

獨六己六庚不變，是以：五陽干晝生為本體，夜生作化看。

五陰干夜生為本體，晝生作化看。

六般陽命，男犯祿鬼倒食，須取夜生，反凶作吉。

呼鬼為官，倒食為喜神，卻以日生為順。

六般陰命，男犯祿鬼倒食，須取日生，反凶作吉。

餘並同前，卻以夜生為順，女人皆反此求之。

此晝夜氣象，是陰陽配合剛柔體用也。

凡命五行下生上曰助氣，主一生自享其福。

上生下曰盜氣，主一生供人之福。

上剋下曰順，主有威勢而制人。

下剋上曰逆，主多沉滯而難發。

死絕尤緊，生旺差慢。

四柱納音鬼多，主本當時，名日官星乘旺。

納音財多，主本無氣，名曰財多害身。

凡命五行貴陰陽相等，如：兩金見兩木或兩火兩土兩水之類，各自成象方吉。

若太過不及如三水一木一水三木等類，俱不為福。

假令金人三金一木，金剋木為財。

三金爭一木，是分奪其福，多主財物不遂。

若一金三火，火多金少，煎熬太過，主一生不閒。

又如甲人逢三壬三己，謂之三吞三偶，主不吉。

若逢兩己兩庚，謂之重偶重傷，視三尤凶，不貧即夭。

餘以例推。

凡看命：傷官見官而早死。

七煞見財夭亡。

財逢劫盡死。

重財破印凶。

水盛木流，終為外鬼。

食神逢梟，死於牢獄。

劫重見財死，煞旺掛根休。

亡神七煞衝刑，非徒流亦亡。

縲絏傷官，陽刃重併，雖全體而死血光。

財星見刃，財散人亡。

生旺死於庫墓，庫墓絕於生旺。

晚有吉運行，凶運未入，死卒何分。

有凶運來，吉運未來發福曷論。

當究進氣退氣之由，更審巳發未發之義。

將來而速進，功舉以先歸。

一生歲運皆凶，年少早死。

末旬命星得地，老壽彌高。

老怕生旺，少嫌死絕。

陽刃逢生多惡死。

有根煞旺定凶終。

春旺火多，宜西北庫是歸期。

夏熒金旺，利東南鬼鄉壽地。

四刃星重，死在正財之下。

一官貴淺，終於陽刃之中。

四柱俱傷人自死。

金神入水溺為災。

陽刃倒戈無頭之鬼。

煞星疊刃半體之徒。

制伏中和，煞極全而氣死。

生扶太過，印更旺而身終。

傷官入墓死，晚局最宜觀。

陽生而陰死，陰死而陽生。

煞逢三合太過必傾。

五行之內宜細消詳。

凡看命五行太過不及，固不為福，中間亦微不同。

如水土不嫌死絕，以盈天地間皆水土，無分四時，豈有死絕之理。

但辨輕重，如點水滴眾土之中則乾，撮土壅眾水之中則散。

當論多寡，分輕重也。

金非土不生，木非水不長。

故金木欲其生旺，怕見死絕。

如金死則沉，木死則灰，與水土不同。

火藏於木，宿於土，故不欲旺，旺則焚。

亦不欲死，死則滅，惟得其平則佳。

五行水土均賴，凡木金火之命，尤為要也。

凡五行取象：本象取本象，如甲乙丙丁木火象之類。

化象取化象，如戊癸丁壬亦木火象之類。

金水象不可見土，謂土雜水混，金自不清。

歲運遇土亦滯，惟金水不雜，生於秋月最貴。

如明神宗癸亥辛酉癸亥辛酉，干支皆金水不雜，水生金月，金助水清，二水二金成象。

所謂金白水清，別無夾雜，又合兩干不雜，所以尊為天子。

如癸酉癸亥庚子辛巳，金生水月，金反洩氣，沉於亥子之中，所以不免水厄。

金土象不可見木，謂木剋土，則土不能生金，金不成象也。

土積成金，土多金少，其福厚實。

金重土輕，福出艱辛。

金火象不可見水，見水則火滅金沉，不能成器。

金重火輕，發遲益壽。

金輕火重，發早退速，或主壽虧。

金木象不可見火，活木畏金，見火成秀。

死木得金，方成造化。

金重木輕，令人骨痛。

木重金輕，主損錢財，或肺疾相攻。

惟金木相宜則吉。

水木象秀而清高，不可見卯巳，以水死絕。

木火象秀而豐富，不見可金，以木受剋。

流年遇之俱災。

水火象成既濟最妙，或未濟。

亦得不可見土，火多性躁，水多眼疾。

火怕死，水怕浴，入酉火死水浴，主艱難而死。

歲運同，此象日時忌之。

水土象不可見火，土重水輕，秀而不實，水重土輕，卻有科名。

火土象不可見水，火虛土聚不成物，若同水流主汨沒。

如：戊子戊午己丑己未，丁巳丁亥丙辰丙戌，丙丁與戊己相夾，乃火虛土聚。

李九萬以：戊子己丑戊午己未，丙辰丁巳丙戌丁亥，皆火土夾雜之象，不可以連珠為貴。

時上逢壬癸水，土滯火滅，平生蹇薄。

又云：火火見土則暗，土土見火則虛。

土輕火重則燥，己卯日見丙寅時是也。

火輕土重不明，丁酉日見戊申時是也。

如韓學士戊戌丁巳戊戌丁巳，火土成象，又為鳳凰干支格，故貴。

經云：金水多清，金土多厚，以其相生。

金火多剛，金木多正，以其相剋。

火土多毒，火木多聰，火水多昧，火金多烈。

木火文采，木水清奇，木金方直，木土毒害。

水火智慧，水木智仁，水金秀麗，水土重濁。

各以五行推之。

凡命怕同類相刑破，如：己未見甲辰，甲辰見己丑，己丑見甲戌，甲戌見己未。

凡在四衝之地，納音同類，逐兩位逆數之。

寅申巳亥，子午卯酉亦以此取。

主平生不足，多不成器。

道經云：井欄互破，無藥可醫，遇空亡庶幾，歲運亦忌之。

凡命主本逢歲運，不可遇死地。

如丙寅火畏乙卯木，辛巳金畏丁酉火。

甲申水畏己卯土，戊申土畏壬午木，己亥木畏甲子金。

與人生怕死同義。

主本生死同途則不忌。

凡命最怕鬼剋，而窠鬼最毒，如：丙子水見庚子土，丁丑水見辛丑土之類。

窠中就位相剋，所以最毒：有墓中鬼，如壬辰水見丙辰土，丙辰土見戊辰木之類。

有隔壁鬼，如庚子土見癸丑木之類。

有空亡鬼，如甲戌見甲申乙酉之類。

皆主為害。

內：墓鬼輕於窠鬼，璧鬼輕於墓鬼，空鬼輕於璧鬼。

若木命人，得火月金日時之類：有火剋金，金不得傷木是禦鬼也，鬼不為害。

如水命人，四柱有火土：土剋水，火又生土是助鬼也，其鬼尤凶。

干支通出，納音最緊。

禦鬼則立身於艱難，助鬼則骨肉多生平破鬥。

若鬼中有鬼，謂之鬼嘯：如土人生木月金日時之類，以木剋土，金剋木。

根基劣弱則凶，主本強健不忌。

如王某己未乙亥丙寅辛卯逢三合生，更遇寅卯，為己入官鄉，丙與辛合大貴。

奈己陰土逢乙木作鬼，又辛作乙木之鬼，變寅卯之官作己土鬼。

在亥卯未三合位，通是鬼剋，犯鬼嘯也。

故主惡死。

經曰：五行切忌下賊上，平生不足事相縈。

又曰：鬼嘯分明格局惡，更加刑煞禍不差，縱使以前逢富貴，定知日後厭年華。

凡看命取胎生旺庫為四貴，死絕病敗為四忌，餘為四平。

以太歲干為主，配於五行，取四貴四平四忌之位，而分貴賤。

遇貴多則貴，遇賤多則賤。

四貴之中，又分四旺庫為上，胎為次。

若人命胎月日時遇三貴，干皆有輔，或正祿正官正印三公命也。

帶正天乙如丑未生人月日時，得甲戊庚之類。

帶本家祿如寅生人月日時，帶甲之類，謂之福會。

或天乙貴合兩重者，亦三公命也。

三貴帶上下合，或一官一印，及一正天乙或一位本家祿，三兩位貴人合者，宰輔命也。

若日時上遇兩貴，而帶上件者亦然。

若一位上遇災煞地煞亡劫羊刃等神，兼主兵權，司馬節鉞之貴。

若胎月生月與日時上遇胎庫一貴，卻帶正天乙上下合。

或天乙貴合本家祿，正官正印本家祿有氣。

或貴人上亦帶前件祿干者，亦宰輔九卿命也。

若月在忌神，而日遇貴，或日在忌神，而時遇貴不害。

為清華侍從之職。

若日月俱在貴，而時遇忌神，此常調選人也。

四忌主貧賤，亦有輕重，死敗絕為重，病為輕。

五行各三位，如寅午戌火丙丁人遇之為貴，與四貴三位同。

惟闕胎貴一位，其主貴之福，亦與四貴同。

陽祿貴在臨官，陰祿貴在帝旺。

若陽祿遇旺，陰祿遇官，雖為本位，其福滅半。

若旺而無祿，如丙寅得戊午日時，剋本命又帶刑煞，主淫蕩愚賤。

有遇一兩位貴，卻為凶煞刑害，破得深重，亦主無祿。

沈芝曰：五行以生旺為君，臨官為相。

若納音是木，月日時遇寅卯兩位。

金遇申酉，水遇亥子，火遇巳午，土遇辰戌丑未，皆以貴論。

凡看命分五行生旺死絕，如：甲申，丙寅，己亥，辛巳，戊申皆五行自長生。

不論四時，超然得自生之理。

人命稟之敏快高明，貴者得之，其進以漸。

富貴得之，亦將向榮，而得其所以生也。

丙子，戊午，辛卯，癸酉，庚子皆五行自旺。

不待四時，而能自致其旺，福力奮發，無與比擬。

癸未，壬辰，丙辰，甲戌，乙丑皆五行自墓。

乃歸根復命之時。

凡庫之所在，必欲物聚之，則其庫充。

如壬辰水，欲得眾水交歸，然後為旺。

更有金往來相生，當得重權。

儻水制火，火制金，更天中臨之，是為貧印不起，主貧賤。

乙卯，丁酉，壬午，甲子，己卯此五行自死者也。

生則勞，死則息，其理自然。

不有死之地，其物無自而歸。

所謂自死者，得其真歸之理焉。

凡命遇此穎特高明，多慧少福。

以靜默為體，而不利有為。

以淡薄為事，而不利興起。

惟可學道訪仙，超生死之門也。

癸巳，乙亥，庚申，壬寅，丁巳此五行自絕者也。

天之道無可絕焉，干支適會，巳絕則更生。

凡遇此者憂喜未定，如：癸巳絕水，得癸酉旺金扶之，是謂絕水逢生，尤為吉慶。

凡命上帶死絕生旺庫墓等，不可就所帶言之，須看月令以辨清濁。

清者有制伏之謂，如水病見土則濁，卻非土堤防不能止息。

既止息，則清之有漸也。

濁者無制伏之謂，如水多無土則泛濫無歸。

而水極生木，極則變，變則通也。

蓋五行尚其變，而不尚其常，貴其隱，而不貴其顯。

死絕有救，則謂還魂，多以貴論。

生旺有剋，則為傲氣，反主福淺。

若夫彼我之相生，順則益本，逆則奪氣。

彼此之相剋，順則勢強，逆則有傷。

經云：以小凌大，自貽其害，以弱勝強，自招其殃。

一水剋三火，是以弱勝強。

以陰勝陽，雖殃不彰。

以陽勝陰，危害不深。

兩陽相梗，凶禍旋至。

兩陰相敵，不安其處。

如乙巳火剋壬申金，是以陰勝陽，陰陽有情，故無大害。

若丁卯見癸酉是二陰相敵，戊午見甲子是兩陽相拒。

陽剛陰柔，必勝而後已。

故禍。

太乙云：天地變化，陰陽之機，未嘗不以陰召陽，陽召陰。

則天地合正，五行氣融。

若乃陽從乎陽，陰從乎陰，則陰陽偏出，動靜失序，所以禍福兩途也。

大抵陰陽偏出，造化不成五行。

如火多金少，聚散不得成形。

火少金多，既不能銷鑠，反有淹滅之患。

餘以例推。

凡看命先論五行，體面，局勢。

然後參以喜忌好惡，旺相休囚。

如金人得庚辛或申酉為體面，得巳酉丑三合為局勢。

喜火制土扶，忌金寒水冷。

生三秋四季為旺相，春夏為休囚。

餘木火水土以例推之。

金人遇庚申辛酉為五離煞，若生秋月逢水則化金之毒，金白水清。

造化逢火，則制金之鋼，為煆成鋒利之器。

柱無火無水是謂頑金，主早年酒色，瘵痢身死。

若得戊寅日時，剛處逢生，主富而壽。

木人得土，則根荄藉以栽培，得水則枝葉賴以滌暢。

得金斲削便成材也。

木逢寅卯，更在春生最吉。

若三合會木局全，不須春生，多主仁壽。

木逢金制，金煆火伏，則剛柔相制。

若火太多則焚，金太多則損。

土虛則不能培，水泛則不能潤，妙在得其中和。

水人以亥子為源，以寅卯辰巳為納。

干源自北萬折朝東，故水仁喜逢東方，則浪息波平。

水賴土防，若生亥子，土多則吉。

既在東方，逢土亦吉。

不宜土多，更有貴人，財祿則貴。

若日時遇庚申辛酉，水忌西流，恐壽不高。

生於秋冬，生旺清澄，壬癸此時，而逢亥子，主有文學。

納音更水，則水太過，柱無土提，乃少子之斷。

惟藝術，空門則吉，更隔角重逢，定主刑剋。

春月乾渴而凅，夏月渾濁而泛，柱無水助則不貴。

火居寅卯，生於春月，木秀火明，榮華富貴。

生於夏月則太炎，柱中無水定夭，有水早貴。

生於秋月，火死金成，藏光內照，時日微逢旺氣則吉。

蓋水火不嫌死絕，只宜恬淡為福。

生於冬月，柱中再得火助，則潛消霜雪，溫暖山河。

古人云：冬日可愛，夏日可畏，此之謂也。

土逢四季全上貴，如納音全土，柱中更得寅字，為艮山亦貴。

土能厚載，萬物資生，金木水火，皆不可缺。

故此四行，咸賴之也。

夫論五行之用，多則太過，少則不及。

其氣其數，有餘不足皆能致凶。

抑揚歸中，然後為福。

功成者宜於退藏，將來者貴於榮振。

五行稟旺謂之成功，旺而能止息是謂退藏。

五行在冠帶胎養之地，其氣虧而未盈，是謂將來。

故欲子母相生，以益其氣。

則有榮進振發之道。

如木非其時，衰則梗介，死則枯槁。

金旺太過，則動作多凶。

炎炎者貴乎熄，不熄則有自焚之災。

滔滔者貴乎止，不止則有自溺之患。

火行南陸而化熱，盛則焚烈而害物。

至酉亥則陰能翕之，然後能溫暖萬物。

水行北陸而化寒，盛則嚴冷而殺物。

至卯巳則陽能闢之，然後能滋生萬物。

又有生而不生，旺而不旺，此為凶乃先吉也。

有死而不死，絕而不絕，此為吉乃先凶也。

如水見戊申土，此生而不生。

見庚子土，此旺而不旺。

遇此多成而反敗，因喜而反憂。

如水見癸卯金，此死而不死。

見辛巳金，此絕而不絕。

五行氣盡而得父母之德，以生益之則其氣復生。

遇之者危中有福，窮而通屈而伸也。

生旺太過則福中藏禍，死絕太過則福無可托。

若夫死絕逢生，殃變能逃，火土最先，金水猶後。

火絕得土曰睿【火以土為干，火絕於亥，而兌丁亥是也】土絕得金死而不亡曰壽【土絕在巳，得辛巳金是也】金絕得水精復繼體【金絕於寅，得甲寅水是也】水絕得木魂復天遊【水絕於巳得己巳木是也】木絕得火火出木燼，灰飛湮滅故獨為凶。

【木絕於申，得丙申火是也】蛇馬無膽於焉足證：【蛇馬在位巳午，木歷巳午而死】木於臟屬肝，於腑屬膽，證木死為凶也。

經云：身土遇火生而漸利，命水得金年乃優長。

金多須火或從革以成名，木重得金揉曲直而任使。

水流不止須土以擁之，火盛無依惟水以濟之。

五行用得其宜，雖相剋而為福。

若用失其宜，雖相生而為災。

凡五行怕太過相忤。

如祿多則貧，馬多則病，印多則孤，庫多則虛。

生旺多無歸宿，死絕多無激揚。

五行不可太相傷，不可太純粹。

貴人馬多升擢，常人馬多奔馳。

破要傷禍，空要空盡。

所愛者不可毀，所畏者不可旺。

先畏後愛為福，先愛後畏為禍。

合多不發而媚，學堂多則無成。

貴人多則巽懦而無立志，祿馬太顯不可以貴人論。

貴人表裡足不可以常人論。

四柱俱陽，口惡心善，四柱俱陰，狠戾沉毒。

拱要拱馬，拱祿，拱貴，拱福神。

不要拱刑，拱禍，拱歲，拱時。

陰陽貴在均協，病傷要有剋制。

凡命丙辛壬癸見戊戌，則當途刃傷折挫。

壬子丙午丙午壬子水木精神，陰陽純粹。

餘位無助亦非常器，加以季秀之氣，曠世無忌大德有容乃丈夫也。

卯酉日出入之地，子午陰陽始分之宮。

遇之者，令人往來不定，歲運亦然。

巳亥為兩極之地，地天斡旋。

寅申為三停之方，郵遞往來，如人遇之多執不一。

丑未遲遲，辰戌速速。

遇之令人執方，性不通變。

辰戌有氣，卻能建立大事。

丙子人四柱有壬寅，是壬入丙家，剋破不美。

庚子見庚午，是五鬼臨門。

戊寅見甲寅，甲剋其戊。

戊寅隨勢剋甲寅，是干支納音，上下不和。

除別有福神，方為福力。

癸酉見戊寅，戊土剋癸水，又金氣向絕鄉劫煞，元辰居中。

除得月令中秀氣，方可為用，亦久而不佳。

庚午丁酉互旺互破，乃旺中破也，不可全為福力。

己未辛酉雖得食，卻歸死地，終久不佳。

乙丑乙未庚辰庚戌見戊寅大好運亦然。

經曰：如得剛金濟，戊寅欲絕不絕成福力。

乙卯見戊寅，戊寅見乙卯，是大好命。

丹陽書云：三奇之際尚有虛聲，死絕之中尤存生旺。

蓋三合三奇，不合月分則不貴。

如甲戊庚有子午時方貴，乙丙丁有寅卯時方貴。

天元變化書云：乙丙丁正愛酉亥，更看納音有無交涉。

又云：凡三奇三合帶月令中秀氣入貴格，亦不免庶出過房作贅。

又云：凡命見三合三奇，而本年不帶在四孟。

生而得四仲、四季，月日時四仲、四季同論。

及胎月日互換干合或六合，而本命不帶，皆各日掉太歲，多主離祖孤立，為人不得力少救助。

卻宜義居假合而立也，貴命則多倚仗而升進。

凡四柱帶三奇三合者：本身不是過房庶出，將來子孫必有過房庶出，隨母之子。

古詩云：三合與三奇，清秀更饒肥，不為過房子，便是隨母兒。

凡命前五辰為宅舍：若遇有氣及吉神臨之，主有好宅，門閥崇峻，子孫華顯。

假令甲申人宅舍在丑，十二月生得，天乙臨宅為吉。

若居無氣及凶神臨之，主其宅虛耗，破壞不完，祖業不守。

假令庚午人宅舍在亥，甲子旬亥落空亡，又遇劫殺臨之為凶。

餘准此推。

命後一辰為破宅煞：若在破宅煞中，主無父祖產業或客死他鄉。

又看宅納音與本命納音相生則吉。

宅剋身得好宅，身剋宅必破散。

假令甲子金以己巳木為宅，二月生係宅旺合有好宅，以身剋宅後當破落。

戊午火以癸亥木為宅：九月生宅冠帶，十月生宅建，十一月生宅旺。

又值宅生剋身必得好宅：若宅鬼旺中生者，有官則吉，無官則凶。

凡祿命雖有休旺，更論其宅以辦吉凶。

沈芝云：宅怕犯破。

如甲子人以己巳是宅，如犯亥字其宅受破，命元稍薄。

太歲衝年亦須破，須是為長方可斷。

如丙子人得辛巳金為宅，遇乙亥流年之類是也。

命好亦更動興作方應。

凡命後五辰為田園：若居有氣之鄉又福神臨之。

主田園盈野倉庫充實。

假令甲子人田園在未，六月生土乘旺氣，又逢天乙貴為吉。

若遇無氣之鄉又凶神臨之，主田園瘠薄倉庫空虛。

假令戊子人田園在癸未，六月生甲申旬，未落空亡。

餘准此例。

鬼谷遣文云：馬無害【財破】祿無鬼【鬼剋】食無亡【空亡】支合無元【元辰】干合無厄【六厄】旺無喪【喪門】衰無弔【弔客】妻無刃【羊刃】財無飛【飛廉】孟無孤【孤辰】季無寡【寡宿】體重須鬼，祿重須官。

夫須少，妻須倍，吉須顯然，凶須沉味。

支干失和而塞，夫婦失時而凶。

四柱主本，祿馬往來，須分建破。

天乙扶持，將德是衝，更辦尊卑。

有根而無苗實，貧而尚可。

甘食本氣，絕而花繁。

縱子成而味拙至。

若貴神當位，諸煞伏藏，三元旺相，豈專神煞。

命中用煞，以五行為本，如五行得地無貴，煞而亦貴。

雖有惡煞，無害於事。

若五行不得地，縱有吉煞，亦發不久，如冬月中花耳。

納音者天地之舞數也，驛馬學堂居長生之位。

才能官職在旺相之鄉，文章富貴處印庫之地。

如逢衰敗則滅三分之一，更遇死絕則去十分之半。

切忌空亡衝剋，不宜刑害吞食。

故同源相成，則天地舞全基本強壯。

【同源相成質數為上應數次之】同類相傷，則支神氣散理無復合。

【同類相傷如丁未刑丁丑之類】管輅曰：五行互旺，雖衝氣完。

五行相剋，雖合氣散，此之謂也。

或問人生？有始終功名富貴，有一旦崛起忽然驟興；有始終剝落而中間奮發，有半世淹寋而晚年成就。

其故何也？答曰：莫非命也。

其始終富貴，乃柱中身主專旺，其所用吉神或官印財食，俱各帶祿得令，不偏不黨，無刑衝剋害。

出門行運步步皆吉，故能成材能振耀。

紹前人之基業，立當代之功名。

不招讒謗不致傷害，保其終始，是命運生旺，體用俱得故也。

其一旦崛起忽然驟興，由柱中所用貴神，悉皆得位乘旺，又且合格。

奈日主無力，不能勝任其福，所以勞困堰寋。

倏逢好運，生扶日干，得其強健元命，用神方為我用。

我因乘之，虎嘯風生大發富貴。

是偏氣乘和，衰以遇旺，故迎吉而發，前後迥異。

亦有日主強旺，五行煞純不雜。

奈根本原無制伏，富貴不成。

惟待運來制伏煞神，化為權柄，功名顯達出類超群，制神力旺發福非常。

所以驟興。

由貧賤而至極品，全由行運得地方見其興，如運不至即常人耳。

其始終奮發而中間剝落者，乃柱中日主健旺，用神亦旺各相力停。

為富室朱門之賢子，及其長大成立，要逢好曜。

若大運加臨元命，見其財而奪之，因其官而傷之，臨其印而壞之，逢其食而梟之。

遭際此運禍不勝言，所以盛年見傾而不發。

如其惡運一去，又逢好運扶持，使用神一新。

譬如枯苗得雨，勃然而興。

鴻毛遇風，飄然而舉，不可禦也。

若半世淹蹇，晚年成就，乃四柱身強，陽刃比肩，又各爭旺。

惟財官煞神等物虛浮，輕少無力而成功名。

出門行運又非作福之地，所以一生，飢寒勞苦剝落。

直至晚年頓逢好運，補起財官煞神等物，假煞為權，制伏陽刃。

或得權貴而顯揚，或起資財而發福，當隨五行清濁，以其所遇之運別之。

嗟夫窮通有命，富貴在天，孔子有是言也，豈人智力所能移易乎哉。

或問興亡生死？答曰：凡人命中有煞為用，煞神未制，則為白屋窮途之人。

或作豪門卓犖之士，要逢制伏運，假煞而興。

切不可脫制伏運，一入財鄉財能黨煞，再遇流年財煞助旺，併力為殃，身主孤寒。

剋害輕則傾家徒流，重則刑棄其身。

煞神併合凶亡可畏，如此陽刃同論。

又有柱中月令，正氣官星為一生富貴，惟逢財印則利。

官星喜財旺以生之，印旺以護之。

故令其人能行仁布德，緯國經邦，權重爵高。

之後煞神得位，歲煞併臨，官化為鬼，喪身必矣。

不行煞運或行傷官運，又無印綬制之，傷官得地貴祿遭傷。

喪妻剋子，剝職生災，更遇流年黨他，必致身亡慘惡。

如有高見明識，知進退存亡之機，而保其身者，不遭非橫，亦自己惡疾而終。

又有柱中所專用神，無官煞氣，惟偏正財旺。

財神當道，隱隱興隆，積財聚富，但少貴耳。

再看行運何如？如逢官祿旺鄉，富貴雙全。

設有不幸，財神脫局，陽刃相逢，更遇流年衝合陽刃。

財神盡傷元命衰絕，陽刃生災敗亡必矣。

生死則以格局論：如印綬見財，行財運又兼死絕，必入黃泉。

柱有比肩，庶幾有解。

正官見煞及傷官刑衝破害，歲運相併必死。

正財偏財見比肩分奪，陽刃劫財，歲運衝合必死。

傷官之格，財旺身弱，官煞重見，混雜衝刃，歲運又見必死。

有制則傷殘。

拱祿拱貴填實，又見官煞，劫亡衝刃，歲運重見即死。

日祿歸時，刑衝破害見七煞，官星空亡衝刃必死。

煞官大忌歲運相併必死。

其餘諸格并忌煞及填實，歲運併臨必死。

會諸凶神惡煞，勾絞、元辰、亡神、劫煞、弔客、墓、病、死宮諸煞，九死一生。

財官太多身弱，元犯七煞身輕：如丙丁日干，年月時庚辛，加酉運或庚辛年必死。

甲乙日干，庚辛月時夾雜，年運見庚辛必死。

若有救則吉，無救定凶。

五行神煞：金多夭折，水盛漂流，木旺則夭，土多痴呆，火多愚頑；太過不及作此論。

一不可拘，二須敢斷，求其生死，決定無疑。

至若五行生死：如壬日生在二月，行申運即死。

生在七月，行卯運即死。

乃遇生怕死，即死怕生。

造化與人事一也，須並看之。

嘗謂人之生死，年月日時俱皆前定，姑舉一二。

如定興張易金，嘉熙二年仲秋，以兒婦馬睦閣臨盆，乞靈寶泉寺當境神夢，金狗、玉雞、黃羊、青犬次第而至逮生勇九。

淮王則戊戌辛酉巳未甲戌八字，果應淮王云孫壅七公相。

亦占嗣於江文通祠，夢始出疲赤犬，再見肥黃狗在路傍，及白馬立平地木左，復睹赭豬聯咬犬尾入屋，上土公相。

自忖度乃丙戌戊戌庚午丁亥年月日時成化。

歲次暮秋朔後夜半甫生子果驗。

又元文式五師生大德，丁未歲正月十七日壬午申時，至明洪武己未元旦，夢中得黃羊觸數七十有三至斯際果逝。

其子式敬籌六老，夢數白兔入內，姜沉閨懷，及順帝十一年仲春甲辰眛爽產淑，正求二者四柱皆辛卯，后人有記云曆周，追憶古人心，仰止高山，直到今睆兔兩隻生夢兆，四重辛卯又逢陰。

又白雞、銀鼠應辛酉、庚子之祥，白雞在酉值太歲不起之兆。

由上數事觀之，人之生死信前定矣哉。

若尹子常夢，巳達午厄寅滅，後見蛇入穴得金，墜馬虎嚙皆符。

孝介經三叟夢達逵，逢乙巳對局至成化，三十一年週，是干支登耋壽。

四月望日進宣義郎，子孫乾父亦同前。

夢後復以正德四年乙巳仲夏，遂陞衛侯。

又古人祈夢問子孫於土地神，得詩云：犬羊父母青龍子，赤馬黃駒與白雞。

孫虎曾同翁屬肖丙隆一氣，應多齊解者。

以其伯子生甲辰，仲子生丙午，叔子生戊午，季子生辛酉，長孫生寅，曾孫生丙戌，推算皆驗。

是一家祖父子孫，其生皆前定也。

又古人祈嗣社廟，神示詩云：左龍右虎赤同方，只怕炎猴及木羊，三十八年生死隔，風雲際會總無常。

其後生死年月日時，無不符驗。

古人謂飲啄莫非前定，況功名乎！況生死乎！況子孫乎！彼不知命而妄圖者，其不為鬼神所笑者幾希。

## 《三命通会》卷十·巫咸撮要

天元神趣經云：凡推人命，先詳日下興衰，變用分局，天地方成。

造化貴賤明於上下，興衰盡在干支。

四時中妙理窮通，五行內榮枯自稟。

是以：春生甲乙居寅卯，豈怕庚辛。

夏長丙丁乘巳午，何愁壬癸。

庚辛值兌秋生兮，離火難侵。

壬癸逢乾冬降兮，戊己怎剋。

土生四季得時而遇鬼，其傷無害。

設使五行失地而逢剋，其災不愈。

又若化格成象，須分衰旺相停。

尤宜配合之中，要識往來去路。

金絕艮北，火沒乾西，木落坤南而無形，水到巽東而無位。

此乃陽干皆死，遇合而以類相從。

妻若潛形，但見局中。

而可決陰生四正，時旺者身貴家榮。

死絕墓傷類傷干，尤為不足。

化氣入格不破，大顯貴者十有八九。

化氣失局有傷，論顯榮者百無二三。

最高最貴者，居旺處三位，需要相扶持。

至賤至貧者，居衰處，四柱難尋造化。

元象在地支之中，配合在天干之內。

象成旺用，皆生火土之中。

四柱無傷，直列朝廷之上。

支中畏懼，亦須聲譽非。

貧運至衰鄉，必主災咎。

化成造化，各居於衰墓絕鄉。

象成雜局，遇合猶如不遇。

夫行旺運，妻乃從夫。

妻運扶持，夫從妻論。

己身臨鬼，須明天地之中。

象旺象衰，要識榮枯貴賤。

身衰鬼旺，應須肢體傷殘。

身旺鬼衰，定作凶徒之命。

鬼身皆衰，男必飄蓬，女必師尼，伏身潛匿，自居高名。

月氣相傷，此乃伏象，官鬼皆全，遐齡不遂。

干中破敗，乃有技藝以隨身。

支乃生全，難仗六親而獨立。

五行屬於其象，皆在十二支中。

先分南北與東西，次看三合內別認。

詳六親者，從象而推之。

審富貴者，官祿而兩說。

有祿盛者，鰥寡孤獨。

有官鬼者，殘疾夭壽。

身如顯化，自身無氣，本性全虧。

假五行成象，平生窘迫，豈得祖宗之財。

顯福顯盈，因犯別房父母。

從象論引用為氣，化象論天地相停。

從中有貴有賤，化內有富有貧。

從中貴顯得時，而位列朝中。

化內成局運，轉而成封帝側。

從象衰，而至老驅驅。

化象伏，而平生祿祿。

又曰看子平之法，專論財官，以月上財官為緊要。

發覺在於日時，要消詳於強弱。

論財官不論格局，論格局不論財官。

入格者非富即貴，不入格者非貧即夭。

一格二格非卿即相，三格四格財官不純。

非刑卒，多是九流。

官怕傷、財怕劫、印綬見財，愈多愈災。

傷官見官，原有者重，原無者輕。

重者遷徙，輕者刑責。

年上傷官，父母不全。

月上傷官，兄弟不完。

日上傷官，難為妻妾。

時上傷官，子孫無傳。

歲月傷官劫財，生於貧賤之家，或是庶出。

日時傷官劫財，傷損子孫，主無晚福。

官煞混雜，為人好色多淫，做事小巧寒賤。

有財印者吉，無財印者凶。

劫財敗財，心高下賤，為人貪婪。

正財月令，勤儉慳吝。

柱有劫財，比刃多者，刑父母傷妻妾，不聚財。

商賈須觀落地之財，宰相須看得時正祿。

七殺梟重，走偏他鄉之客。

傷官劫財，瞞心負賴之徒。

重犯奇儀者貴。

重犯亡神者夭。

七殺宜制，獨立為強。

鬼中逢官，逼迫太甚。

明殺合去，五行和氣春風。

暗殺合來四柱，刑傷害己。

煞刃無制，女多產厄，男犯刑名。

二德無破，女必賢良，男多忠孝。

財官印食，定顯慈祥之德。

劫傷比梟，難逃寡惡之名。

沖官無合，乃漂流之徒。

坐馬落空，是落魄之輩。

月令逢沖，過房離祖。

官印遇偏，庶出孽生。

干頭滅烈，堪嗟伯牛之疾。

時日沖刑，難免卜商之泣。

六虛臨於乙亥，孟浩然徒有文章。

三才會於壬辰，石季倫恣情金玉。

有文無印，賈誼屈於長沙。

有印無文，李斯專於上蔡。

刑多者，為人不義。

合多者，疏背皆親。

合多主晦，沖多主凶。

辰多好鬥。

戌多好訟。

辰戌魁罡，多凶少吉。

日時空亡，難為妻子。

背馱驛馬，離別鄉土。

混雜財官，奔走衣食。

印綬遭傷，名利成敗。

天廚逢梟，食祿虧盈。

傷官遇羊刃劫財，營食終日。

區區正官逢七煞剝傷，求生一世忙忙。

財官招上貴之憐，煞傷慮小人之恥。

官無衝破，爵祿獨顯。

財少傷劫，名利雙全。

官印在刑囚之地，心亂身忙。

日時在鬼墓之鄉，憂多樂少。

福不福，恐吉還遭傷。

成不成，是格中帶煞。

財官兩旺兮，主持節鉞。

煞刃交顯兮，掌握兵權。

官是扶身之本，官在長生須富學。

財為養命之源，財逢旺處足錢帛。

財官印綬三吉，不可不逢。

劫刃傷煞四凶，不可不畏。

印臨天乙，受盛世之封。

財藏官庫，蓄希異之寶。

三奇貴人見生時，館學清華世所希。

貴人若逢祿馬來，設使金章未為足。

官貴若逢財官助，重犯奇儀須宰輔。

不作蓬萊三島客，也須金殿玉階行。

互祿互馬，共羨黑頭公相。

帶刑帶破，終為白面書生。

有印無官，發不在迅速之內。

有官無印，難求乎榮顯之名。

財官帶印，積玉堆金。

偏正逢財，倉盈庫滿。

印綬錦鞍勒馬，官貴玉帶金魚。

凶莫凶於羊刃，禍莫禍於傷官。

運逢羊刃劫敗，財物耗散。

羊刃倘同生氣，關外持權。

傷官被合，妨妻害子。

傷官帶刃，剋爺損娘。

官藏煞見，定招非橫之災。

煞沒官明，當膺藩輔之柄。

少樂多憂，官星又帶劫財。

骨肉分離，孤鸞再遇傷煞。

三刑六害衝擊者，難得崢嶸。

孤辰隔角重見者，多主貧夭。

享用現成，出門便行財祿。

一生寂寞，行運與命分張。

有官而不食祿，月上正官被傷。

有財而不得享，柱中劫財分奪。

祿馬先逢於生月，陰德榮華。

若日時再見財官，此乃遇而不遇。

又曰四象之中，隱土而成。

五行之內，干秀為榮。

亥卯未滋榮甲乙，寅午戌聚福丙丁。

壬癸喜生潤下，庚辛愛見從革，戊己忻逢四季。

水潤下兮文學貴顯，土稼穡兮富貴經商。

春生甲乙，抱懷仁德之心。

夏聚丙丁，胸藏明辨之才。

秋金兮性多剛毅，冬水兮智足權謀。

木盛無金，雖仁不成造化。

火旺木衰，縱學難得貴顯。

水多遇土，成堤岸之功。

木盛逢金，作棟樑之美。

水火相停成既濟，土逢木旺為稼穡。

金火氣均，煉出鋒刃之器。

五行造化，皆因鬼而成功。

木敗不仁而妄作，金衰寡義亦無恩。

火滅無禮之輩，水濁失智之人。

土遭木剋，言常失信。

金鬼好殺，水盛多淫。

日旺仍須自立，更詳上下吉凶。

衰墓平生孤立，生旺一世崢嶸。

歲月相扶，因祖而發。

時日相衝，妻子無功。

上下相合而無害，往來剋戰乃多憂。

祿馬時剋日破，職位終須退剝。

日旺時強聚秀，無福亦須橫發。

月逢傷害時得地，財運自能成立。

月遇絕傷時對衝，門戶定有三遷。

生逢衰地，幼歲艱難。

月在旺鄉，晚年不足。

時衰日秀，有始無終。

月弱時強，晚年榮顯。

元氣強旺，雖未達終顯功名。

基本休囚，縱得地難成富貴。

若夫天元贏弱，命不再甦。

忽值本主休囚，貧寒無地。

氣旺遭傷，雖遇險終身有救。

氣敗逢生，縱得地一世無成。

五行失地，休言祿馬同鄉。

四柱無歸，難論財官雙美。

以日剋者為妻，妻生者為子。

考其生旺，定其死絕。

時臨旺處須多兒，時在敗鄉必絕嗣。

男逢兩位之財，必須置妾。

若遇合處逢祿，定挾妻榮。

財鄉見合，立身倚妻。

陽干上下逢合，妻多易得。

合中更遇生氣，妻妾賢良。

四柱遞互相親，多生喜慶。

五行往來相害，皆主不義。

財失地，而岐路經商。

身旺甚，則九流術業。

火聚水德相刑，為僧反覆。

水逢土旺相殘，為道無終。

火明木秀，幼年顯達朝廷。

火炎水凅，終身求財市井。

金白水清多顯達。

鬼位逢官主困窮。

財下見財，富而慳吝。

陽刃帶煞被刑，男子身遭鞭配。

財盛刑傷父母，鬼旺後代昌榮。

從化忌從返本，平生哀樂無寧。

丙辛化水到水鄉，位列朝廷。

丁壬化木臨木位，身居宰輔。

東金西木不從化，一世虛名。

離壬坎丙得位時，平生顯跡。

用神敗衰帶祿，不能為福。

祿馬氣旺遇貴，合主顯榮。

有官無馬而職微，有馬無官而身賤。

四柱生旺，雖無官祿亦長年。

五行敗衰，縱帶祿馬終夭折。

魁罡相逢衝剋，多遭刑獄。

建祿無財刑制，定為奴婢。

陽火死於墓絕，性兇頑，多為酷吏。

陰火生於長養，人豐厚，當為富豪。

五行忌沐浴逢傷，四柱喜生旺制煞。

有害而姻親散失，遇戰而疾病纏身。

木火忌逢申酉，災病呻吟。

衰金畏遇旺火，苦形悲嘆。

時臨鬼地，無制多貧。

運至財官，無刑必發。

七煞陽刃，名位大顯。

正印官星，刑衝乃禍。

壬趨艮位，遇之則發資財。

變煞為官，幼歲功名顯達。

戊日午月，火多而運喜官鄉。

三奇無傷，平生富貴。

財官敗地，一世貧寒。

日雖建祿，不逢財官主孤貧。

日祿歸時，不遇財印亦難發。

時上偏財，運至兄弟之位，主妻災。

時上羊刃，歲遇偏正之財，生凶禍。

正官月上旺，富貴雙全。

偏官時上逢，無情有禍。

財歸旺地無破，家道興隆。

印綬生身無傷，門隅光彩。

有官無印，即非真官。

有印無官，反成厚福。

桃花帶合，風流儒雅之人。

五湖雲擾，餓於首陽之客。

干刑支合，樂變為憂。

干合支刑，喜中不美。

若不九流僧道，定須重拜爹娘。

墓時雜氣逢局鑰，始得顯榮。

陽刃金神遇七煞，必為大貴。

雙辰夾角，偏生庶出之人。

寡宿孤辰，異姓同居之子。

壬水騎龍逢辰多，少登天府。

乙木捕鼠遇子多，早步蟾宮。

日祿歸時沒官星，錦鞍繡曫。

月生日干無財氣，玉帶金魚。

六陰朝陽逢季月，只作印看。

六壬趨艮逢亥月，當以貧論。

格局無破無刑，名利成就。

官印有傷有損，爵位虧停。

妻宮贏弱犯劫財，必損其妻。

兄弟位柔見官強，必傷昆季。

天元贏弱失時，難獲延年。

日主高強化鬼，當膺厚福。

日旺無依，離祖遷居。

若不遷居，死在外地。

日旺無依，損財傷妻。

若不傷妻，外家零落。

正官被合，平生名利皆虛。

七煞被合，處世反凶為吉。

煞旺更值身衰，衣食奔走。

官柔又遇煞擾，行藏汨沒。

財旺身強，資財疊積。

假如：甲辰甲戌落寅亥，金帛滿屋。

丁亥丁卯到酉亥，珍寶盈室。

六甲日遇庚辛，若重多必主災厄。

六丙身居亥子，無制伏定是貧儒。

行運得失，更當詳察。

得地失時，如田疇得雨。

得時失地，如輗損塗泥。

得時者亦能舉躍，失地者難以升遷。

故火到南方而榮，水臨北地而盛。

土到東而病，木至西而衰，金入北而沉。

旺處生而死處滅，死處生而旺處脫。

歲運俱傷日主，遇之命必虧危。

氣運與祖氣傷殘，門戶與父母俱損。

運神剋歲，刑訟來臨。

歲剋運神，官災競起。

金主刀刃刑傷，水主江河覆溺。

木則懸樑自縊，虎咬龍嗔。

火則夜眠壓倒，焚死蛇傷。

土乃牆推土陷。

五行煞重，當如此詳。

又曰：有化而不化之由，聚而不聚之機。

合而不合之類，秀而不秀之實。

化而不化損於貴，聚而不聚損於財。

合而不合損於官，秀而不秀損於福。

又有：不化而化之因，不聚而聚之機。

不合而合之理，不秀而秀之用。

不化而化者，定居權貴。

不聚而聚者，終於富足。

不合而合者，必遷高職。

不秀而秀者，須享祿位。

定四時有旺無旺，察五行有氣無氣。

隨物而變物，因類而求類。

五行俱要中和，一物不可偏枯。

水不勝火兮，奔波流蕩。

火不勝金兮，困苦恓惶。

三辛見丙兮，錢財破散。

二壬見丁兮，家道興隆。

有秀而無官者，但施巧於技藝。

見財而無托者，惟遂志於經商。

甲居從革之方，風災困苦。

金成潤下之局，萍梗他鄉。

俱旺則從之所使，俱衰則變為他物。

一鬼不能勝兩官，一祿不能勝兩鬼。

五行落在本鄉，不貴則富。

四柱臨於破地，非賤則貧。

生旺為上，德秀為奇。

身坐學堂，文藝清高之客。

命臨鬼禍，徙流盜賊之人。

祿內隱刑，定操兵戟於戎位。

秀中見剋，必主案牘於公門。

鬼休母旺，錢財奴馬多掐。

鬼旺母衰，父母兄弟分散。

官印兩全，秉旌旄而居武職。

淑秀全備，應科甲而入文銓。

藏暗祿者，官居極品。

遇真官者，祿位非常。

十干臨死絕病衰，賤居塵土。

五行在三奇庫墓，榮列縉紳。

兩位鬼鄉逢倒食，必為奴婢。

一氣有歸遇墓月，定主孤貧。

勾陳得位居辰巳，貴列三台。

元武當權逢亥子，官封一品。

癸見庚申居右職，辛逢戊子中高科。

陰水遇秀失地者，身為僧道。

陽火無歸遇水兮，定作兇徒。

金到火鄉，財多聚散。

旺水入南，家道盈昌。

庚居三冬，水冷金寒，得火相扶，莫作等閑。

破祿則亡，氣絕則病。

時臨鬼位更逢衝，傷危不誣。

臨官復加衰敗地，死絕無疑。

最貴者官星為命，財得偏正為福。

最凶者七煞臨身，天赦二德為祥。

官星如遇比劫，雖官無貴。

七煞若逢資助，其煞愈凶。

三合六合，歲運合而必榮。

七官八官，月建官而為喜。

四合四刑，刑合常明邪正。

七衝八擊，衝擊喜得會藏。

夾貴夾丘為暗會，財庫官庫要明衝。

官星在生旺之方，逢者何須發見。

印綬藏孟仲之下，見而不用露形。

印綬得劫財為貴，財元喜食傷為奇。

傷官若見印綬，貴不可言。

歸祿若遇食傷，福無限妙。

年日互有陰陽，二刃刑法重犯。

官煞混逢天月，二德祿位高遷。

飛刃伏刃，會刃多凶。

傷官剝官，見官為禍。

羊刃若逢印綬，雖貴而殘疾在身。

七煞無制逢官，為禍而壽元不久。

三偏三正遇三奇，貴居一品之尊。

四旺四生全四柱，福在眾人之上。

煞化為印，早擢巍科。

財旺生官，少受貽澤。

官煞同來，要知扶官扶煞。

偏正相會，須知合正合偏。

歸祿月逢羊刃，世事不明。

金神運到水鄉，身尸分拆。

暗中藏煞，須明月下用神。

見處無財，必受空中禍害。

羊刃更兼會合，千里徙流。

用財若遇劫奪，一生貧窘。

人生前定，窮達已分。

須要識其消長，亦當究其始終。

或有先貧後富，或有驟發而貧。

或是白屋之公卿，或是朱門之餓殍。

或一生長樂，或一世失所。

當詳流運之源，要察行年之位。

身弱如逢七煞，運到制伏必傾。

身旺若逢福輕，運到衰敗必死。

太歲與命不和，有災有病。

四柱與歲相生，無禍無殃。

身弱徒然入格，雖發早亡。

福輕若遇休囚，必然傾夭。

是以用神不可妄求，形跡自然發見。

有福則當用彼，無時必是用身。

禍害在於五門，福榮存於運氣。

福厚人所共同，如或傷原，終困此中。

消詳元妙，在我明通理推。

又曰：絕，不能取生下之財。

衰，不能敵旺中之鬼。

逆制無情，順生可救。

主無而本有可救，一半日時俱達。

二德百事無凶，更值財官，定主豪富。

主本有力，鬼可為官。

主本無氣，官來做鬼。

刑衝之法，仔細推詳。

有刑出、刑入、刑吉、刑凶。

有衝動、衝不動、衝合、衝不合之辨。

干衰，必定動搖來合，有情方為富貴。

雜氣藏蓄，要定誰先誰後。

提綱專用，須分氣淺氣深。

一陽來復，木火用而水藏。

一陰如生，火土盛而金伏。

將來者進，遇之有功。

成功者退，得之何益。

月建財官印綬，時作分野歸元。

或補其不足，或抑其太過，要造化中和為吉。

又曰：三元定命，先詳四柱。

有無五行成格，次論命運強弱。

如身弱財旺，須假身旺之鄉。

若身旺祿衰，卻喜祿生之地。

印生為福，畏見財鄉。

煞在柱中，煞不宜旺。

命無財祿，運逢祿馬則災。

原有傷官，再遇官鄉則禍。

最忌者，日干衝運。

所喜者，運干生於日干也。

但看有情無情，合與不合，凶會吉會消詳。

如原有害刃，則骨肉殘傷。

原有傷煞，地支死絕。

加以運中祿馬俱弱，禍不旋踵。

更以流歲抑揚，禍福無有不准。

若逢建祿之地，名為祿馬俱絕，壽限難逃。

內有祿絕而發，比肩而耗。

氣有淺深，格有成壞，不可執一推之。

## 《三命通会》卷十·玉井奧訣

凡推就造化之理，其法以日為主。

單提作體，要認爲主者之端。

爲化氣爲本體，入門便要通變。

識得主干有本象有化象，方可消詳。

如甲即本像是木，化像是土。

坐下支神，先求其意。

乃日干坐下，首先看此地支。

與月支一位，時支一位，年支一位。

刑衝破害，生剋比和何如。

主干喜忌何物得來，不可視爲泛常，不可顧盼。

月氣淺深。

何者主權。

月建之下，氣候淺深。

五行之氣，是何干神。

正當此日，天時之令。

五日一侯之氣。

一云（德秀有無）地支至切。

黨盛爲強。

地支乃四位支神，至切者，視天干爲尤切也。

要看何者爲主干之宅舍，何者爲用神之基業。

何者力輕，何者力重。

宅舍即得地之方，支神即乘貴之所。

一看其力勢沖起，是何支神。

二看其力勢拱起，是何支神。

三看其力勢刑起，是何支神。

四看其力勢合起，是何支神。

五看地支統攝。

此法是空中立有者也。

論地支，沖拱刑合四件，極切門庭。

一法，只拿日干作主取用。

中間或吉神有刑沖，凶煞有拱合。

其生旺休廢，交差不一，難下手腳。

不如只詳四個地支基址，五氣中何物最重，將來品量。

卻能耗散何神，能生扶何神，能沖合何神，能變化何神。

然後卻看日干屬何五氣，與其最重之氣統攝何如。

便拿財官等物，用神之氣，共前五氣引於時座，參較其物。

何者輕，何者重，義理調順爲詳瑞，反則即爲乖戾矣。

如此已立定，然後看其支氣。

各有所喜所忌之端，不可不詳。

五氣謂如木火土金水五者，須要各各記住題目。

若五氣中，何者黨多爲重。

如支干內外，明暗木多，則木氣黨盛矣。

其喜忌已論於前五行中。

專執用神。

切詳喜忌。

專執一位用神位爲尊長，爲權神，爲號令，爲本領，爲倚托。

此非小可，執而推之，未敢縱求其意。

外取用神，或財或官、或刃或煞、或食或貴、或印或祿馬等件。

各類例取，原無定法。

其用神最忌損犯，兼怕分竊，不宜太過與不及。

如太過之物，本不好了。

或歲運又來生扶，即是傾覆壞了。

如木則折、水則傾、土則崩、火則一發而滅、金則折損。

如不及之物，本不好了。

或歲運又來剋竊，壞盡此物，豈獨有禍。

用神喜忌，至元至妙，後篇別詳，務要得中和爲貴。

氣氣切窮其理，物物至極轉關。

金木水火土五氣，一陰一陽，共有十般消息。

一件件要看衰旺、輕重、明晦、廣狹，窮則究理盡處。

生何神，剋何神，刑何神，合何神之類。

被壞之物，得生之物，主系何事。

物物推將去，須要有依倚下落。

至無可奈何處，便是轉關。

入何格調，極處一轉，即是建功，圓活參透。

卻要定見下落，斷成器不成器何如。

有氣者急，有情者切。

有氣乃當時也，看八字內外明暗干支。

如六月中氣，大暑節，土金旺相，有氣之類。

此爲至急，餘則否。

有情乃合氣也，如甲見己，丙見辛，丁見壬之類。

中間干支明暗，有合皆取，此爲最切也。

一說非特合氣有情，吉神生我剋我，亦爲有情。

虛拱貴氣，生我、剋我、刑我、合我。

亦無異也。

年干統攝，次看月時，時如權衡，分毫加減。

看年干所乘何支，與我如何相攝爲切。

亦要引在有氣貴地，體局方大。

又看用神，卻系歲君，是何吉凶神煞。

若更用神與歲君和，全貴無疑。

次看月時二干之關係，不可竟作差慢，不來扳攬。

柱中象數變化，五氣真假，吉凶神煞，俱當引歸時座。

細分輕重，分毫必須比較。

又云：太歲一年之領袖，諸神之主宰，極有用處。

只因徐子平以日爲主，專取財官。

誤了後人多少錯會了義。

故曰：年如稱鈎，綰起其物。

月如稱繫，提起綱紐。

日如衡身，星兩不差。

時如稱錘，輕重加減。

其譬可謂切矣。

隨合仍緊，遙合不閑。

隨合：如丙午氣壯，便知有辛未二字。

如影隨形，亦看辛未，還是我家恩人，卻是仇人。

遙合：即是支中所藏之神，與彼所藏之氣合也。

如申卯、子巳、亥午等類。

蓋有其氣，類遙合事，意自不放閑矣。

體制須廣大。

凡八字要看氣象規模：體勢豁達，天地相停，雄健壯實。

五氣順剋而有力，倒生逆化而有功。

貴氣往來不雜，必非尋常格調。

又看八字大意體段：過於清，則或寒或薄。

過於厚，則或濁或滯。

過於華麗，則或輕或浮。

過於肆逸，則或流或蕩。

過於有情，則或濫或淫。

過於孤介，則獨立不能容物。

過於剛勇，則或暴或燥而無涵養。

過於柔懦，則或愚或鈍而無作爲。

過於執實，則拘局而只知有己。

過於軒豁，則圖謀廣而秀不能實。

字面分先後。

緊用字樣，卻遠在後，或被別字閑神，佔先隔了。

若無傷犯，須得歲運生扶，方爲全美。

緊用字樣，雖近且先，卻有閑神字樣，遠處在後。

動搖得切，妨礙用神字樣。

卻看柱內，何者可以剿除去得。

天干專論生剋制化。

生則相生，有生不欲生之理。

剋則相剋，有剋不欲剋之情。

制則如水剋火，而有土制其煞，火能複生之情。

化則水本剋火，見木能竊其氣，火轉得生之理。

餘皆仿此。

地支專取刑衝破害。

刑者：如丑日戌時之類，則刑其出。

如巳日寅時之類，則刑其歸。

惡物宜刑去，好物喜刑歸。

沖者：吉象宜沖凶象，貴氣宜沖我家。

破者：大概破壞其物，中間有吉有凶。

如卯破午，乃乙剋午家己土受破。

若己土爲煞，地面有力，歲運一露，其害無疑。

若或不露，亦猶抱虎而眠。

又看酉字有氣無氣，可能馭服否。

又如己爲貴氣，露而有力有勢，則亦因破而來爲福。

害者：六害之處，若帶忌神凶煞。

來剋來竊，真爲仇害。

象成一家。

不執貴氣。

人八字中，全無財官等件貴氣，有安然奮發富貴者何？蓋以相生之氣，自立成象也。

生意滔滔，有不盡之情，高遠堅實如此。

本象配本，如甲乙丙丁之類。

化象配化，如戊癸丁壬之類。

木火成象、土金成象、金水成象、水木成象。

及有三象順序者，同此法。

如火土金象之類。

又有四象和協生育者，亦然。

如水木火土之類。

根源一氣。

生物滿盈。

如金氣正臨天時建旺之序，既無剋竊。

其氣一往據生其子者，水神也。

水神既顯露於干，或泛濫於支，物盛不祥。

還得幾多火土，能堤防倚賴哉。

餘仿此推。

則造化盈虧之道，灼然有憑，萬無一失也。

八法關鍵。

五氣開端。

八法已論於前，五氣有：聚散、完缺、實虛、深淺、敵交、狹廣、輕重、厚薄、寒和之不同。

干支俱有力，剋物歸窠。

精神強健爲聚，喜吉神，忌凶煞。

亦要輔佐吉神，沖而無義。

刑而不歸爲散，宜凶煞，忌吉神。

金木水火土俱全，順序爲氣完。

五行欠一，以待歲運補足爲氣缺。

實則如甲戌見丙寅之類，有合有生，局於一象，滯於一方。

柱中若無激揚昂藏之類，如此則不過一富翁而已。

即有體無用，縱貴亦尸位素餐。

如柱中土氣太重，略見官來即貴。

虛則如土入酉寅、木臨乙巳、金到辰亥、水向卯戌、火居丑申。

氣虛而不能確固。

餘仿此。

氣深如木之本象化象近清明節。

氣淺如木之本象化象方得雨水節之例。

氣敵如辛酉見乙卯，大概凶甚。

若見己未己丑，轉有憑籍，反吉。

如無憑依，又看賓主強弱，主弱則爲鬼象，賓弱則爲財象。

氣交如丁巳見辛亥，丙戌見己丑，庚辰見癸未之類。

仍分何者氣旺而言。

氣狹如用神，局於一二支神之情。

狹亦有生旺，引用處其氣卻來不得。

氣廣則引用處其氣來得，生源處仍有精神。

通三合之氣，或通六合氣。

氣輕如木之本象化象，卻入金鄉，又非天時之類。

氣重如木象逢寅卯，乃本象地支之類。

氣薄如木象逢自家死絕之地面，仍非天時之類。

氣厚如木象逢庫墓長生之地，或得天時，或他干來助之類。

氣寒如木枯火散，金寒水冷土凍。

天干休囚，地支死絕之類。

氣和則有合有生，有情有助，有臨官帝旺，無休廢死絕。

或有旺相之神來扶助，或當天時前後。

有氣滿而盛，乃物無依藉堤防者，不久而傾。

有氣虧而衰，乃根本不實。

仍未得時，氣亦不足。

又無生扶，此等廢物，何可勝言。

有氣衰而久不得天時，又臨死敗。

卻有暗干相生，引歸生旺之鄉。

有氣旺非長，始則氣焰奮發，通舒自若。

終則收斂歸藏，去處竟無依靠。

易於散漫，盛意無源。

殊乏轉生，乘勢無續。

有氣嫩易催。

方來之氣，人皆以爲旺相之象。

中間若逢，頑厚之氣剋竊者，凶不可言。

有氣過耐遠。

過去氣候俱曰休廢，又云成功者退。

殊不知餘氣，忽被旺處資來，綰動生意。

氣返實處，愈耐歲寒。

餘氣即休廢，別化他象故也。

造物須原本體。

東方陽散以泄而生風，風生木。

西方陰止以收而生燥，燥生金。

南方陽極而生熱，熱生火。

北方陰極而生寒，寒生水。

中央陰陽交而生濕，濕生土。

五行體象淵源。

已取論於前。

器完由出根基。

凡成象處，是爲器完。

凡貴氣歸一，亦爲器完。

凡六親致一，我生即子，丙辛見木之類是也。

一說妻生者即子，兩義在活法而取，各有理趣。

生我者爲母，合我者爲妻，成其物象相備。

亦六親所生，致一而成者也。

如運中成象，益由根基，原有來意則成矣。

謂木火必無相停，各有輕重，爲木重火輕。

運上遇火干火支，湊完真象。

若四柱中：原帶火之臨官，帝旺，長生，庫墓等字，方是器完。

否則不真不實，不完不正，似是而非矣。

餘仿此義。

法如搜檢。

各稟吉凶。

時與日月與年，干支八字。

要縱橫來往勾合，互相取用，不可有一處分毫關照不到。

如四干乘四支，爲各自占貴占煞，或年干乘月支時支取貴。

或年干取日支，日干取月支，月干取年支，有貴有煞。

或歲月二支，時日二支，自取干神貴氣。

如此搜檢庶不差誤。

物須提豁。

方明輕重。

此一段須要先看四支，一一將所藏干氣，提豁出來。

細推何者黨衆，何者力寡，何旺何弱，何輕何重。

方明得用神吉凶道理。

不去一一提豁，大綱昏蔽，難以忖度取捨。

榮而易枯，發身暫致。

顯而不露，成物歲寒。

脆虛浮嫩之氣，休廢敗絕之鄉，得支干夾扶，暫合而發於一時。

倘遇歲運將贊助之神傷壞，或抑揚其無氣，則易敗而不長久。

如物不顯露用神有氣，合神成象相乘，一路運中無破則耐久遠。

縱有歲君逐年駁雜，乃浮云蔽日，樹影橫陰而已。

故不在露其干，支中隱藏有氣得生。

反遠大也。

奪胎換骨。

意出自然。

捨本逐末。

原非真義。

本象如有財官貴神，又有別位通氣。

有化有象有類。

引用卻清。

宜乘福地者，非勉強而行氣，類有感必有所至也。

欲化真象，如丁壬化木之類。

萬一妒合爭戰未成者，忽至運中卻資助本象具體。

乘其本象財官等貴，則棄其本象之真，逐其未節之氣。

大器磁基，自然遏惡而揚善。

體局若大，本源若重，用神若專，兼帶貴人德秀。

雖有大耗、元辰、刃煞等件為惡，反能助威。

則所謂遏惡而揚其善矣。

薄才體局，方知害物更傷人。

歲與日辰力虛薄不專，被吉凶神煞播弄，隨氣動盪。

精神被其所役，自家主張無定。

多是凶煞象內，刃煞亡劫金刃白虎之類作為，故非德秀純厚之氣比也。

建業立事，雖有偶成，豈不害物損人也哉。

貴人祿馬交錯，勾絞元亡多端。

貴氣不欲煩雜，用財只用財，用官只用官。

如用祿馬貴人食神印綬之類，只宜一件二件，貴氣便當輔佐。

如用財以官相輔，官印相承，祿馬兼行之類。

三件四件，泛濫便不歸一。

又云：一項貴氣，須要貴人德神相助，方可大顯。

勾絞劫煞元辰亡神等物，若貴氣重，則助身行威。

惡煞重，則肆害酷切，一說以此等煞多端，獨宜消息。

吉神參天月扶持，凶煞八空亡品藻。

貴神祿馬，皆吉神也，更遇天月二德尤吉。

勾絞元亡，皆凶煞也，若入空亡減半互言之。

吉神亦嫌空亡，凶煞亦要二德。

舊註吉神貴氣，雖清歸一，更無濕濁，或入別格，因推其妙。

若無天月二德，天月二合，月空天赦之類贊助，亦減分數，福力非全。

空亡以生日係何旬所屬，如甲子旬，即戌亥二位是也。

空亡有三神，一旬內之後所藏干神，如甲辰旬，甲乙二干是也。

一旬後所遁到干神，如甲辰旬，丙午即庚辛是也。

一截路空亡，加至愈緊，如甲己日申酉時之類。

凶神宜坐空，吉神怕坐空。

又云：金火宜空，木土水忌空。

又云：水亦喜空。

又云：柱中凶煞交併，有德神者，遇險自散，死不致非命，日時帶則緊。

十全貴氣，還看倚伏禍星，一局凶神，要識隱藏福氣。

貴氣十分完備，始終不壞，中間寧無一件禍神隱藏。

凶煞之神，往來繁雜，其中卻有一件福神，隱隱深奧。

或虛夾遙合或刑出衝歸，亦係切當有意處，不可作滿盤凶煞看。

只待何運，扶起局中福氣則吉。

扶起禍星，破貴壞用則凶。

調峻格孤，勢窮力盡，義理正欲變通。

究其日干用神，搜檢明暗，造化吉凶，神煞隱顯之處。

其體孤峻，氣亦末為窮絕，難於取用。

此等至極轉關處，自有窮則變，變則通之理，運迎何者之氣。

一路挽回，是何生意，起發情源，亦有無限之義。

氣盈物盛，運併歲衝，身主何能恬靜。

欲觀其大概之義，氣象或盈或流，察其物理之體，則盛且極，便自有不耐久之兆。

況歲運抑則傾覆，揚則泛沒，更若衝刑併，此身之主，獨能安然恬靜不擾，無此理也。

年月日時，干支有序，若臣賓主，體格朝倫。

月於宜在年干之次，時於宜在日干之次，若或循環次第又奇。

如甲子、乙丑、丙寅、丁卯之類，奇格也。

年為君，日為主，月時如賓如臣，輔佐貴氣，兼似前法有次，朝其綱常，輔其倫序，正其尊嚴。

又云：陽欲獨慎，陰欲群隨，仍察貴煞所加之處。

日主最喜先干，日主應嫌次位。

日主先干，如甲日見癸之類，此等其益有三：一能合戊財資我，一也。

一能善於長發我，二也。

一能化其象生我，三也。

但已往之氣稍慢。

日主次位，如甲見乙之類，此等其損有四：一能劫妻財空我，一也。

一能合煞損我，二也。

一能化象以泄我氣，三也。

一能攔截前路，作刃害我，四也。

支神前氣，支神後宮。

地支迎前之氣多者，平生為人精神磊落。

如甲子年，或子日見丑寅卯辰巳之類是也。

地支後宮者，主作事悔屯，或折挫，進退多端。

如甲子年，或子日，見亥戌申未之類是也，餘倣此。

獨掉歲君，孤虛日主。

月日時支干，作聯作黨，作旺作合，或成一象，或化一氣。

獨太歲孤另一位，似遠似疏，必然離祖別宗自立，或偏出螟蛉者有之，窮乏孤獨。

年月時同上，日主獨居孤寡，仍自無合無生，另立於缺陷處者，非異居同活，則乞養寄生，贅居外立。

黨合雙爭，妻財兩義。

柱中如土黨既多，天時卻係木旺，抑揚之道，在如何用，不可便作兩讎相競。

若土不虛加厚，木有氣而露，支音兼不刑害衝剋，卻能培養木秀成林，為用更奇。

我合者為妻，我剋者為財，世人但知我剋者，總為妻財，紕繆未善，又還看化象如何。

用神一字，貴氣重來，象欲晶明，氣傷懶散。

柱中有平生獨用一字者，謂之不如格字面，俱合俱散，各自竟成群黨去了。

日干亦另處懸一字，無依無倚，故用此字，或用二字。

用神一件，精神嚴切最妙，如用官星了，又見官星再來，復建祿等。

或用財，又見食神貴人，皆為貴氣重疊，苗不秀秀不實。

用神壯健成象，意專力露不虛，不背晝夜。

如土木水晝生，金火夜生，柱中如此，豈不為名利特達之士。

若地支天干，與我竟不相顧，用神不合，星主孤處，衝刑剋害，相背竊氣更多，象無贊助，疊見休廢者，無立無成，不足道之格也。

我生我剋情能退，他剋他生氣自歸。

凡我生我剋者，其義自然退散。

他來生我剋我，二者皆為氣入。

為支生，為剋入吉神，如此第一妙。

生剋來往，合主扶持。

柱中合空，或有贊助之神。

合實，或有破壞之神。

生有制者，剋有扶持者，來往進退不一。

萬一失取，分毫之間，便差遠千里。

卻會在合主扶佐，何神至切，為急事也。

善惡繁難，時分眾寡。

善惡二位俱眾，或錯或雜，但看時座聚眾休旺，聚寡休旺。

惡眾則為攢凶聚煞，善眾則為吉聚福集，善寡力怯，惡寡庶幾。

一云年月時互見貴人生旺，與日和，第一妙。

生而復生，皆倚托成於何者。

如丙辛人見戊申運，卻見庚申歲，轉有倚靠復生之意。

有壬水精神自來，況丙辛化水故得生，倚托成於何者此也。

化而又化，竟渺茫歸於何地。

如丁壬化木，況有寅卯亥未地面，又有餘神，水木贊助。

騰騰頑養之木，安可又用水來滋助，渺茫之氣無倚。

卻看運引，或有堤防馭制之道，方能為福。

若遇轉生處，一向汗漫，反不立矣。

五象相乘有祥瑞，有乖蹇。

五氣交戰或傷殘，或奮發。

祥瑞，如木火、火土、土金、金水、水木成象。

得時，謂得天時。

得位，謂得生旺位，或乘建祿等氣。

得權，謂乘財官貴人等，如有權有勢有執事者。

乖蹇，反是三者，若坐下貴氣，縱乘貴地，地支卻又刑衝剋害是也。

交戰，謂體均力停，如一物恃天時，一物恃其黨眾。

或一物得地，或一物得權，水火土水交戰之類。

傷殘，謂用神被剋，主干被害，或財亦被傷，官亦被剋。

或一物有黨成化，卻見剋神來壞。

如丙辛化水，忽見一土來剋之類。

奮發，物我相安，賓主和協。

我乘旺而相犯，他得地而相迎，我勢強而敵去，他有氣而來朝。

財官欲真，致妙兮須理化氣。

如丙辛見戊癸為財，甲己為官，此為真造化，秀氣不可言。

餘皆類推之。

財官有象，致精兮要倚局神。

如丙辛見戊癸為財，得火局，甲己為官，得土局。

方就其器完，而且清純無比矣，餘例此推。

財官雜氣，吉為庫凶為墓。

財官之氣，均停有拱，更加貴氣於上，為吉為庫。

庫中雜氣有三件，若當旺相為貴，益我者妙。

若官化鬼入墓，財神休囚入墓為凶，則不為庫。

若吉神入庫，仍帶休廢來刑，且剋我者亦非庫。

善惡衝神，剋則入，生則通。

地支貴氣來衝，未可便言其吉，惡神未可便言其凶。

須是支干同剋，方為吉凶剋入。

或一生一剋，一和一制，此亦變化通達在其中矣。

上生下，成脫氣，可憂子旺母衰。

三竊一，生用神，翻喜子衰母旺。

上生下，如干生支，支生音，一也。

歲生月，月生日，日生時二也。

得生者既為子，若係閑神，三也。

如木生火，在夏正為子旺母衰，餘倣此。

三竊一，如金生三水四水，母生子廣，母既當虛。

即喜子衰而母在旺鄉為吉。

如木生火在亥，正為子衰母旺。

餘皆例此推。

前呼後應，生則繼，剋則治。

凡格局一辰一干，有體用，有本末，有呼應，難矣。

生則繼續而無絕，婉轉有情。

若剋則削樸煆煉，既濟堤防，疏通造物之切治也。

如是局面，拘於生剋小節，所以不能洞究元機耳。

左包右承，收則歸，散則虛。

凡一干一支，挺立於柱中者，類有左右相承之兆。

有包羅，有歸向，有散漫，有退脫，輕重較量，得失加減。

宜處當然之義，不可務小棄大，捨本逐末。

局神無取，閑來一派清冷。

柱中取其日主財官用神等件，或雜或濁，或繁或混。

或欠勝負，或欠制降，無分優劣。

忽一閑干，非主非用，卻來左右逢原，能乘一貴氣。

卻取其干，係日主之神，何等遁神，以別其用虛處造象。

或合官合財等項，取其成局有切用者，始雖閑而無用。

既而閑神時至，閒得成器，際遇有用，則天下無棄物之謂。

況造化乎。

官氣混求，妙在各支匹配。

既重犯奇儀之格一體也。

謂如官煞混紊，一有所配，一有未歸乘者，須得歲運，更配其未歸偶者吉。

或官煞柱中，各尋所合所制，則佳有過不及。

又有消息極為切事，又有兩官一煞，兩煞一官，皆此類矣。

如用土為日主，露甲乙為官煞，支中有申酉字，或辰巳字，此為所合所制也。

交互有意，要審扶誰，拱夾雖真，當防損露。

交互有意，如丙午見壬子，各有所賴，丙用癸官，壬用丁財己官，看餘神扶何者為急，何者非急，拱夾雖真，如乙人遇癸未乙酉二位，明見拱夾甲申之真官，貴氣無疑。

或餘神埋藏火神，倘遇歲運見火見庚，或見填實其位，發禍可勝言哉。

合起力露，莫作等閑，脫廢精英，轉加時用。

天干相合，看支神吉凶為要，支神有力，則自然非常。

和地支相合，看所乘之干力，力重愈精神也。

一云：上下俱合，有真合煞，如己亥見甲寅之類，又合煞如甲子見己丑之類。

一云：煞神忌合，喜衝刑破害，干神支神一有閑慢，歲運合者，精神百倍。

一云：祿馬宜六合，忌刑破，況柱中見合，力露，不等閑也。

脫廢精神，如我生我剋之精，本散我氣，若加時上用神，凶則制馭，卻轉生助主本，則挽回生意真矣。

群分有日主專行，日辰務在吉凶之位。

吉神、財元，官貴、印綬、食神、日德、月德、日祿、貴人、德神、天月德合、天赦、月空、時祿、時象、奇寶學堂。

凶神、金神、羊刃、七煞、空亡、六害、孤寡、隔角、三刑、沖神、死神、死絕、勾絞，一說在年，亡神同上說，元辰同上。

類聚有年神領用，太歲參宅吉凶之宮。

吉神、建祿、驛馬、宅神、天醫、福德、闕門、進神、生旺位、華蓋、三奇。

凶煞、碎煞、的煞、咸池、沐浴、亡劫、白虎、羊刃、飛刃、破宅、大耗、勾絞、喪弔、官符、病符、死絕。

時座消詳，有五理之當然。

一如時上之亡劫、刃煞、空亡、元辰、孤寡、死敗、金神、白虎等項。

惡氣貫聚，倒歸於日，有所刑沖剋犯者不祥。

若貴氣聚此，則為祥瑞矣。

一年月日三項貴氣，三元福祿神引入，何者重，何者輕，分詳端確。

何者來得安穩，何者不得停住，更自家還載得起否，或如船車，又加屋宅。

又云時之有家，卻於年月日上之處，又看有相依倚呼應否。

又云時座一位，竟作主體之端。

余見未敢如此，亦係辨明吉凶，妙理一致，體得造化精切也。

年月日內，有一位與時和者平。

二位與時和者，小享富貴。

三位共與時和者，大發見成富貴，但日緊年淺月緩。

一時有剋破衝害，和助勾引空亡死敗等件，最為撮要事體。

如庚寅時取乙亥為用，旺相生扶，得氣得地。

可否以憑藉，參考歲運，較其吉凶發廢之由。

一時欲旺相有氣，勿使休囚無情。

又云有初中末三次之情義，如寅時初屬土，中屬火，末屬木。

一時相衝刑，是切緊事也，載物不牢，時座五緊之序，為至切至要之道。

蓋此日生辰，普遍天下，眾人所共大綱造化也。

唯時之刻，分毫不可差忒有惑，故為准則憑據，況交換之間，刻次日軌。

本是未時一刻之次，其銅壺漏箭，卻刻午時之七刻八刻，況有山僻村落夜誕者乎。

虛辰遁法，有三術之妙趣。

一祿馬貴人等吉，刃煞死敗等凶，一一俱有定位。

乃用五虎遁元住干支，能司其官之事，極為應驗。

又云：太歲所臨十二官之善惡，遁亦只遁歲神之干，吉處作福，因處興禍。

卻用日主取財官等件，正要看歲日干之二位，的係當生所遁，何等吉凶神煞，所主亦分輕重，如人出身處，係何派源流資格。

用神生時旺之方，當防剋制。

用水為官，忌土到申子辰等處。

用木為官，忌金到亥卯未等處。

李虛中所謂傷破用神家宅，余獨以為用神起發之處，先被傷壞，即用神無歸著矣。

忌神坐令旺之所，反喜刑傷。

忌神者，如用金為財，火即忌，唯喜剋制之神，占土為妙。

卻要水來寅午戌巳等處，以減忌神發旺之基宅也。

用神之鬼墓，得之為殃。

用神之貴，情亭亭贊助。

用神自有鬼墓，吉則謂之官庫。

如帶凶煞來刑剋衝竊者，其用神自忌之，日主尤忌之。

用神自有財官貴氣，非本家之財官也。

來意順生扶合，精神百倍，用神自喜之，日主尤宜見之。

墓絕併煞刃來刑，禍形惡會。

空赦領財官為體，祿集福加。

墓絕死敗，至不足道，若帶有刃煞亡劫、勾元等，來衝刑剋，竊日主併用神者，禍患立侵矣。

月空天赦二神，至吉善者，天月德，天月合，四神同斷，各司乃職主事，若又係財官等貴主領者更美，其榮耀之福氣，駢駢然廣集矣。

類有傷官墓神，柱中尤惡。

暗有劫財庫鬼，命分至凶。

傷官自有墓庫，如丙人士為傷官，遇辰自家墓神。

若帶凶煞，剋竊刑衝日主併用神，至為緊切惡氣，劫財之庫基。

如丙人戌位兼丁旺於上，帶凶煞前來，剋竊刑衝其用日主至凶。

印綬生鄉，宜乎潤澤。

惡神死地，怕作刑傷。

印綬本為生我之神，若值印綬自家生旺之所，又見生合之神，轉轉為福，自家大義，綿綿不絕則可。

或滿或溢，火出木焚，木浮水泛，土重金埋，火重土虛，水流金沉。

反有太滿則傾，太盛則折之禍矣。

凶惡之神，自家已在死絕之處，於上又乘惡氣，剋竊刑衝用神日主者狼狽，若死絕墓敗上宮主，為惡來壞者，用前註斷。

用神惡沒之所，地支豈欲全彰。

納音生旺之方，用神坦然無忌。

凡用神之敗絕惡陷等位，柱中忌露，多是卑賤下格。

更帶凶煞之神，可乎？倘見二一位猶可，若歲運上扶起惡陷之氣，兼會煞局者；即為沉論喪敗，悔吝破失之氣類也。

甚則死無葬身之地，須空亡併煞方斷。

凡命之納音，常生常旺，四貴之地，用神來生。

自然喜悅者，皆無忌憚，恬然自安。

火土之源失中，易化塵濛之象。

若火土不得造化中和之氣者，或燥或寒，或偏或枯，易於晦物之氣，乃滯暗昏濛之象，不能煥發，遇而不成者矣。

死敗之象有黨，莫傷生旺之神。

如死敗之象有黨，反來刑衝犯竊生旺之神，大不亨通之兆。

如水人見卯家之木，酉金辰土巳火等神之類，卻將日主生旺宮主，用神生旺宮主，相犯相剋，為咎不小，宜詳之。

五氣布定東西，地理能培能竭。

亥子水，寅卯木，巳午火，申酉金，辰戌丑未土。

如金到亥子，則氣泄而竭。

木到亥子，則受養得培。

餘倣此推，極為切要。

一辰聚藏貴煞，納音自旺自生。

如一辰貴聚，長生帶煞，在日時為生煞同途。

一云煞帶貴，自長生，為有用，此為貴帶自生，又為煞中藏貴。

一云年中干音隨生長，同神煞在日時者，為真長生。

乃聚年月日時之氣，又為一強四弱。

又云：四柱只要一位長生，專其旺氣，為聚斂精神。

空亡消息數端，豈止十干缺處。

此煞最為要緊，中間輕重真假，宜仔細詳審。

一旬空亡，十日分上下所管，如甲子旬中，戊辰至癸酉用戌空為切，己巳至癸酉用亥空為切。

一氣分輕重，甲子見壬戌真空，見戊戌輕。

一云：上肩一位太重，如甲人見癸，乙人見甲之類。

即一旬中，後祿遇空亡。

如甲子旬壬申，甲戌旬庚辰之類。

一五氣落空，如甲子旬水土，甲戌旬金，甲申旬火土之類。

官貴抑扶兩立，稱停一路磁基。

官星為一身之貴氣福源，第一切事，財神次之。

若有一扶一抑，兩立其義，不分勝負，如陰陽氣不升降。

一路運中，當稱停其配屬強弱之情，以察興廢可也。

煞見官隱以託情，官顯煞藏而立義。

煞見，有露神制合均配，官隱無印更隱者，主外有權謀操略，內懷奸宄奇計，若煞重而無馭，官神無情者反是。

官顯煞藏，內則性惡無情，外則義和謹節，大義如此，又當格物以消詳之。

忌煞氣專，用神情假。

用神力切，忌煞外馳。

忌煞有生有扶，或坐生旺處，及有贊合之神，其專之意，不可言也。

柱中乃見用神虛來生合，情假露形有氣，或落天中，雖旺亦無地面，情假力散，故自不若氣專者。

若用神贊合，有扶有生，或力專生旺之位，才有生助之神，有情有力，切要分曉。

忌神煞神二者，雖在柱中作梗，力怯自偏，歲運兼有剋竊，自然柱中停住，不得氣散而外馳也。

缺用納音，全為補氣。

大撓造納音之法，隔八有用之具，如何竟為棄物，缺氣處仍要納音補借，如欠土納音有土，則補其不足，休囚稍慢。

物皆妙意，身不能任。

貴氣或多或重，自身無氣豈能勝任。

如隨其類，遂其化，或從其象，應其氣，不在此論。

一說身不能任，如病不能食，花不結實。

勢情充悅，發旺以時。

象意空寒，幽棲度日。

八字氣候勢況，情思體段，如人氣壯氣滿，似和暖喜悅之色，少能達時通濟，利物發韌，或歲運扶持，更何言哉。

若八字體制孤虛，氣象冷落，兼帶空亡休囚者，任有智術才勇，無所施展，歲月空閑而已。

成功之氣，變化歸尊。

交互之神，往來俱貴。

成功變化，如壬水十二月，氣本殘廢。

有木象支干引化，第一妙事，交互俱貴。

如丁巳見辛亥，或庚寅己卯之類。

地支雖衝，不和處，二支互有閑神貴氣來往，其餘倣此。

休囚更入空亡，時乖事退。

旺相若兼生合，輻輳權行。

凡休囚之物，本不好了，更入空亡，豈惟生不遇時。

縱使乘時，事亦退散不濟。

若五象旺相，到空猶可，金火旺入空卻好。

夫旺相之神，本自當時，若生若合，愈見精神權變。

福能駢集，可行其志，去就皆不失序。

氣已過者欲退藏，翻宜墓絕之地。

物方來者將進取，原喜生旺之宮。

如三月甲木氣過，理合退藏，惟宜於墓絕之地，乃道合自然也。

若臨生旺之鄉，反為乖戾。

方來生旺者，如十二月甲木進氣，正月乙木進氣，將進方來。

宜立生旺之地，為禍為福尤切。

休囚有用，發越仍遲，旺相無情，為惡最速。

用神雖貴有用，生我助我，又臨天月二德，天乙之類。

若不臨天時旺相，縱有用，發越遲遲。

柱中雖帶旺相之神，與我無意，如半吉半凶。

一至歲運，只扶其凶煞，為禍最為猛速。

進神執權，至精至當，納音載貴，宜剋宜生。

進神帶貴氣，柱中第一妙。

引煞入內，第一凶。

貴氣柱中雖吉，情若未切。

納音宜來剋我生我，則方為有意，以全其貴之美。

若納音不生剋者，空負其貴，與我無統也。

旺神衝氣，透用凋枯，惡煞任權，本旬急切。

如丁未或生夏月得時之際，刑出丑中辛癸，透在柱中為用者。

其福氣薄，為禍亦輕，惡煞旺相本凶。

若同日辰一旬之內，禍速至重也。

貴神本旬，至吉至緊。

金神得勢至凶，空亡遇衝必發。

金神本凶，若無火鄉制之，又被別處扶起，或旺相，皆為得勢。

至暴至剛，為凶特甚，空亡陷沒無用，乃棄物也。

遇衝神必然起發，即有用矣，如寅空見申之類是也。

刃併元亡金滿局，全賴火神。

旺相凶煞火焚空，須憑水象。

金乃殺害物命之象，滿局金氣，兼帶凶煞等神刑剋者，我不殺害他人，必被人所剌，無火制必驗。

火若焚炎之象盛者，此等多值火災，況歲運符合其氣，須藉水象既濟。

木土氣託，以待發明，剋衝力停，未分勝負。

木非土則不能栽養，士非木則不能疏通，以待歲運，扶其不足，煥發其氣，自然益堅。

至於潤澤衝剋，有勝有負，力停則勝負未分，須觀其氣而消息之，方可斷也。

扶持生助，察轉養之神，戰鬥衝爭，觀壞盡之氣。

生助滔滔者，看轉養之神，何處為體用之基，為吉凶之兆而決之。

戰鬥衝爭，觀壞盡之氣，即此為閑退無用之人也。

陰干取刃欲分明，支力當權防暗犯。

支力一云貴力，陰干取刃，如丁己見末，辛人見戌，為刃之類。

支力當權，如未係貴神，或力重，則合午，午衝子，來犯未。

又如未有力重，能衝起丑字中癸己之物出來。

旺神挺立，物莫當前，惡煞滿盈，干無停處。

如一位之干，有天時至旺之氣，卓然柱中擅權，餘無牽綰者。

其被剋之神，何敢現露，縱使藏伏，亦莫敢執事也。

歲干日干，遇滿局煞刃等惡，自家干主，竟無住處，決主不祥，貧夭惡死。

鬼中逢鬼無去就，衝而遇衝欠倚憑。

剋害我者為鬼，倘鬼亦遇鬼來相害，展轉傷剋，氣極逼我。

若更無轉制，促死之兆。

支神被衝，干神貴氣便不安穩，奈何衝神又遇衝激。

我家更無倚賴之基，象不立，物亦不成，非禍則夭。

併吞重剋皆成禍，二激雙衝總不祥。

如甲見二壬為重吞，見二庚為雙剋。

柱中疊見衝神，或合處有刑有害，有剋有破，皆不祥之兆也。

五行務要均停，偏倚難能濟物。

四柱全宜匹配，興衰恐不成功。

停均，其說有五：一、日主用神，沖和相濟，彼此各有倚賴不至偏枯。

二、損用神之氣者，有物以制之，不致作梗。

三、干支上下字樣，相承得所，無過不及。

四、死氣或對活物，黨寡不能勝黨眾。

五、欲變欲化，有妒有破，欲靜欲安，有犯有激者。

匹配，其說有六：一、衰神有用，須運扶衰者方可。

二、善惡離能均配，看運扶何者，以別吉凶。

三、雖有用神，一興一衰，偏枯不濟。

四、相安相濟，所應所求，各有倚賴。

五、旺欲成其物，一衰不可成全。

六、干支各有所配貴氣者，或有所乖劣者。

平生福德，不知化物連綿。

次位來神，要識暗傷攔截。

支內有己乙辛丁之類，皆言七煞惡之，殊不知己土生乙金、乙金生辛水，辛水生丁木，續續不絕，況明露乎，虛拱處或有甲丙壬庚，暗合完氣者，大富貴格。

天干未來前一位，地支未來前一位，皆為凶惡，不可不知。

如乙見丙，合辛暗損。

及有刃類，子見丑，丑見寅，寅見卯之類，有刃有煞，咸池比肩，惡氣多端。

十干顧真氣相凌，七煞犯剋神極切。

如乙酉見戊戌，即成火傷乙金，又六害之墓火，發其旺金之氣。

餘倣此。

七煞犯剋，如原用乙木行酉運，丑歲衝損，乙未金局，本壞其乙木用神，兼丑衝其虛未，將所藏之神，碎壞倒地也。

舉此一例，餘局細詳。

此段止可言，七煞逢衝者不吉，不可論金局壞乙木用神。

八字帶煞刑胎，意外須識。

四印何干乘氣，類取其詳。

胎神所傳消息，各有異類，今人但總約十個月之位，故無淺深，以致差池。

一法十個月左右間，其所生日辰對者是，如丙午日在何月節內。

或十一月，或九月，通而用之。

若帶刑，主早妨父母，空陷衝刑，四煞最惡。

四印：古歌云：辰戌丑未為四印，戊己得之偏主信，甲乙若逢鄙且貪，丙丁或遇多貧病，庚辛格號母生兒，聚煞丑宮多短命，壬癸未詳。

五行分布方隅，死水生金而異用。

謂火生寅敗卯旺午，金生巳敗午墓丑之類。

如甲子人遇巳，即為生金剋甲，絕水生甲，臨官火竊甲之類。

遇卯即為死水生甲，旺木同黨，敗火耗甲。

位位各有所司，看其餘局，次第扶抑而論之，餘干倣此推。

一神閑停左右，傷官竊本以待時。

閑停之神在左右者，即月時歲干，多是不取用，故一向差慢。

而至停囚長智，養病喪身，或係傷官之神無氣，不係為事。

忽歲運助起此等之神，耗我之氣，傷我之用，半真半假。

其實則圉圉得勢，小人逢寵有權，留此禍根，豈可忽哉。

干神彼此相安，方為祿備。

地支來往衝激，不奈馬馳。

如甲人祿在寅，見壬寅，則自家帶截路空亡，為僧道有福。

庚寅為破祿，半吉半凶。

又如丁見戊為刃，難只言祿為貴。

辛祿在酉，見癸酉為火水相犯，丁為酉空亡貴。

丁木受氣，辛水沐浴，主奸淫。

祿上遁干，號為真祿，著落何方有用。

其干見天乙貴人，其貴上之明干，復坐貴祿。

如丁人祿在午，遁至年，得丙字。

丙貴酉亥，而逢辛酉辛亥。

則辛貴復見於午，入格極品，此李虛中為天祿互貴。

一馬不喜衝，衝則動，馬上干神乘貴者吉，馬上遁干有情者吉。

如丁丑人逢辛亥，是要貴處有用。

馬上干神，自帶凶煞空亡者惡，來剋主體及用神者惡。

或支神激烈刑衝轉轉，其馬豈得安休耶。

傷盡官星，方知用祿。

衝破祿位，始得用官。

柱內有傷官之神，官星明被剋害，卻有日祿者，用祿卻穩當，不致兩用，不歸一也。

祿位如被破壞，卻只用官星為定體，蓋貴用一端最妙，多則散了精神。

祿位雖明，化氣恐忌，驛馬既見，日辰又重。

官星建祿等件，既明無破，為吉為福必矣。

若體用成化，卻於其位有妒有奪，化來不得者，為物不成。

則亦苗而不秀，空貴無官，或有福，而非財積福厚者。

驛馬本埋於太歲宮，要來乘用。

若日宮又有馬出重疊者，反為賤局。

一說，日辰馬併歲馬雖重，馬若有用，貴氣相安者愈好。

再見則不中矣。

記取祿賓為用，細觀馬將為元。

遁祿上之干，名為祿賓，如無年祿，須看遁至祿官。

干神為用，主祿最切，卻看日辰，用為何神也。

馬將亦如祿法，譬如丁巳歲丙日，馬在亥。

遁見辛，為丙日之妻，主道途方外所娶。

卻分貴祿財官，煞凶煞輕重言之。

用象契合，要防妒爭，貴氣交通，切觀分奪。

用神本與日干作合，有情有氣得侶。

或其明暗中有比肩，一爭一妒，遇而不遇。

用神自家之神爭妒者，一體斷法，歲連同。

凡貴氣專用則可，兩處三處分用，便是眾人之物。

不惟平生多起分爭之訟，自家財產，亦為比肩所擘。

彼重我輕更甚。

財官只倚日辰，亡劫須參太歲。

日辰只取財官為用，最為親切，興衰旺絕，相生相剋。

卻與歲家如何統攝，其行藏禍福極驗。

亡劫二神，一年至重之惡煞也。

須准歲君推參，各有進退。

吉凶一十六般，所致行藏取舍之道，已錄於前。

貴有等降明重輕，富有高低分厚薄。

一、察格局體制，如勢意猛烈主本雄健，貴氣互換往來。

凶煞輔佐得所，不致氣滿無去就。

第一義也。

二、用神至切至情，無破無壞，格局斤兩，相等而順。

三、福神有情，化象得體。

四、本等財官有用，運遇扶持不絕。

五、所喜之物，時上與運中扶持。

所惡之物，時上與運中制馭。

凶處兼有德神，吉處每有煥發。

一、大富不在財神之輕重，大概亦有貴氣俱全者。

不過看氣厚氣壯，但中間欠清純之象。

二、精神有助，閑神頗多，日主有倚，印食財神三者至切。

三、祿馬扶身，日主受氣絕胎絕處，財官有用。

或遇生氣，但流遠聚象之氣不廣。

四、庫財有拱，或露則要氣厚，得衝得刑。

財印食神，三位一位有用。

日辰但拘切自專，貴氣散漫，詳之，各有高下明矣。

五、帶刑剋或剋我之物係財星生旺之氣，或財神祿馬貴人之氣。

貧賤而壽延，富貴而年夭。

一、應用神剋戰無倚，又兼休囚無用，或臨死絕駁雜。

獨身得中和之氣，運引而不偏。

二、身臨胞胎死絕受氣之方，不帶福神，運通不能害者。

或空亡破碎，元辰大耗，六害鬼墓，金神白虎，死氣刃煞。

交併歸局，獨有一印綬，或一食神有力，運運引而駁雜處不絕者，准前文。

三、福往來得勢，自身旺相，歲運顯揚。

太滿用傾者，或欠轉生之神，或剋我處竟無去就。

或一空陷之物，刑衝我聚氣之所。

四、本象與化象，皆得用神為福，左右逢其源。

其身卻化而不化，根本不穩者。

五、滿局貴氣，身弱不任歲運剋戰日主，准上文。

闉實亦由於火土。

火生土，意最良最實，氣象自然固聚，必是敦厚務本。

利名安享，處世優游，卻非駕空建功立業者。

流行俱藉於根源。

大凡流年運限從容，不經風波成敗者。

蓋由根基元有得力貴氣，引行歲運，贊助不壞有所憑藉也。

聰明無非德秀，晦懶總為休囚。

德秀，如申子辰月，壬癸為德，丙辛為秀。

帶此多是文業通達，聰明曉事之人，餘局例此。

休囚廢死者，天時也。

死敗墓絕者，五行也。

如滿局俱帶此等氣數，一生謀望無成。

退晦藏拙，若兼孤氣，出俗作林泉人也。

偏氣俱強而鄙俗，本源失托則漂流。

如八字純陰純陽，柱中因欠合神財官等貴，用神既偏且強。

又能刑出衝飛之物來者，皆為偏氣所致，雖豪亦俗，非俊秀才器。

日主，象則無黨可就，氣則無貴可乘。

柱中多係閑神慢煞，兼有刑剋衝竊散漫之氣，此等懶散馳逐，多謀少立。

氣如猛烈，害物傷人，象若純和，無操無縱。

勢當天時之氣，勇猛剛強。

若更帶金神白虎，刃煞刑害之神。

因則為強盜劫掠，善則屠儈活計，終亦殺人害物。

恐亦被人殺戮也。

臨事有斷，機變通利，皆由凶煞之神，不滯不塞。

輔佐用神，有以使之然也。

若柱中象數純和，柔善氣實，則無綱常倫序之能。

雖有用神，亦難也矣。

軒昂呼應，原憑刃煞之威。

齷齪財豐，盡帶庫墓之氣。

有貴氣，無刃煞輔佐，不獨臨事無威勇，作為殊欠相應合也。

有此刃煞扶貴，必能做事立業，果決有斷。

有人名目卑微，卻發財祿，乃庫墓中雜氣財官、印綬親厚。

有益於日主，況歲運更相扶合也。

身強露刃，翻宜聚斂營營。

干合多偏，倒亂精神渺渺。

身強力健，柱中暗有財源之意。

若見刃露，本為劫財，但我力既專，財神有情，反宜刃露。

蓋我能執歸斂其物也。

此等格調，慳吝幹蠱，善能聚財。

若柱中歲運，有刃旺之地，未敢如此論斷，須別詳之。

干合多偏，如乙見三庚二庚合者，豈惟氣不得中，亦自偏枯倒亂，縱化得成象，亦未成全美。

不過三姓同居，兩姓合活，接李換桃人也。

獨為煞布眾辰，虛張聲勢。

一種貴由三處，分散英靈。

煞本不聚，若只一位之煞，布向諸處，力自輕疏。

不至謀多遂少，有口無心，過望大節，力小任重。

一件貴氣，精專為奇，若二三處皆有，如密雲不雨。

秀而不實，或空貴無官，多學少成。

平頭帶來針刃，豈無傷殘。

勾絞併至亡劫，寧惟狡猾。

平頭，乃甲丙丁等字樣，引懸針羊刃，刑害日辰。

一云：日中帶煞帶華蓋，主妻先嫁人，或殘疾，或愚鈍。

一云：率因事而結婚，或有貌必淫，如己人未日或己亥己卯。

一云：日時辛刃，為貼身刃，妻有生離死別。

一云：互換懸針，主帶疾，及官刑，併惡煞，自刑立見，女人亦然。

勾絞二神，主狡猾破敗，吉則立威。

若臨亡劫必凶，況不和於日主者乎。

財居庫地，身入衰鄉，性能鄙吝，氣亦猥慵。

財神遇庫閉藏，既欠刑衝開激，況身弱者。

此等之人，度量慳鄙，器宇少豁達也。

木遇學堂，火臨生地，文既精華，志尤倨傲。

木火，文明之象。

居生旺之位，主文學疏通，才能雄健。

但木火炎上之氣，為人不顧細節，不能屈下倨傲驕忽。

播德望之聲名，敏智謀之才略。

貴氣有助，干有力，天月德辰，及天乙，互換來往。

主聰明雅望，兼藉空亡刑衝得用。

煞刃扶貴象，有制伏，得中，日干可以馭伏，惟上文。

又云：水帶貴氣有扶助有堤防，不惟才略機變，而亦智謀過人。

財源拘局，街頭鋪店經營。

竊氣無憑，化外江湖奔走。

格局不廣，器宇不充，但有財源助身，一二支伶俐生扶。

而局於純粹之器，兼庫神得用，宅神有情者，准上文。

又云：食神或印，此例同斷，凡泄氣之神，汗漫滔滔之勢。

遠而有力，聚而無依，准上文。

江湖泛泛兮，風餐雨宿。

羅網濛濛兮，利鎖名疆。

亥子為江湖，若係財官祿馬用神，其氣泛溢者。

多致道途生計，披星戴月，其水泛泛，其馬刑衝，方斷。

辰巳為地網，戌亥為天羅。

全者用神其上失地，五氣不能成象，則利名碌碌無成。

如塵埃所罩，皆霧所迷，歲運併臨，仍與日干剋害者，夭亡。

水火動搖，是非林裏立身。

木金和協，義禮門庭發財。

水火乃人間之動物，犯此格，多惹是非唇吻。

凡立身為事，短於鬧裡出頭，鬥喋之中著腳。

若吉則有決策之機，凶則有不雅之號。

金木無偏倚，氣和得中，陰陽相配相濟者，必務本實。

我若剋彼專，當獲道義之財。

若交錯無情，主被客凌者；主不義人，損我無意中之財，或被不義事，冤屈折辱。

驛馬得我剋他生，盡發外邦之祿。

空亡有物明氣見，每膺無意之名。

遇馬上之干日主能剋，或馬位有物生我者，多是遠方外財發越，或出外於邊境得財祿。

空亡為凶敗之所，若有喜象集來。

如金火喜空乘旺，為官貴等神有情者，合此格局。

身雖食祿，家計貧寒。

庫有餘財，名目卑賤。

八字體段輕清，官神乘貴，地支或破其象，休廢其財。

又入死絕等處，不帶墓庫宅神之貴，宅神仍衝破者，准上文。

貴氣落空亡，用神入死敗處，乃無生意。

其咸池、沐浴、白虎、空亡，卻有拱護。

柱中惟財庫，或財神專旺，輔日主有情剋助者，准上文。

歲望闕門，當近朝堂之職。

氣衝第宅，難依祖業之基。

太歲對為闕門，有拱入格決主食祿，職任皆近於朝堂要路之處。

歲前第五位，若是被衝，更與日主非貴氣生扶統攝者，決主祖上基業離破，不能居住。

若乘官符，並亡神，主為官斷沒抄封，犯破碎劫刃，毀售必矣。

二位不宜亡劫，拆屋售田。

四仲若犯咸池，貪財美貌。

歲前第五位為命宅，後第五位為祿宅。

命宅為第宅家舍，祿宅為田庄邱墓。

若帶亡劫，主平生多費財，造屋置田，卻主破壞，況與日家刑衝害劫破剋乎。

子午卯酉全，古謂遍野桃花，又名廉貞沐浴，又為暴敗桃花。

主愛風流藝術，性巧情急，是非中立身，與日刑衝剋竊，方准。

忌水，主淫，兼貴煞輕重言之，咸池緊，沐浴慢。

馬上空亡，每遇異路之財帛。

天中祿位，常招憎號之聲名。

馬上遁干得用，遇馬上明干助我，或作財元或馬坐財生旺之地。

卻坐空亡有意，多外方出入獲外方財祿，或常招別門無心利祿。

異路，言非本等之財也。

天中，即空亡，帶祿，若衰敗者，准上文。

加白虎在日緊切，或招人傳惡名，況水火象，并咸池桃花乎。

卯酉好遷移門戶，巳午當感夢生胎。

犯卯酉字，在日時，好粧飾堂亭，遷改門戶，帶馬則常移居止。

胎時加臨巳午，帶年祿和諧其日主者，主應父母得夢生產。

旺刃不兼餘煞，偏好異端。

亡劫更引他神，只圖豪飲。

旺氣陽刃，別無餘煞者，剛廉正直武勇。

受籠養打捕，起扮社火之類，帶學堂官貴別詳。

亡神劫煞羊刃多聚，更與日不和協，狼餐鯨飲，逐日醉飽。

一任風波，落魄無成矣。

桃花簪主恣風情，破碎朝元宜落魄。

如卯人見寅午戌，酉人見申子辰之類，又謂倒插桃花。

為人風流倜儻，卻有賢而有不賢也，與日剋竊方准。

如酉人見寅申巳亥，丑人見辰戌丑未之類，亦謂回頭破碎。

剋竊刑害日辰，主狡猾命夭，輕則不能起發而貧。

官符落在天中，語多妄誕。

空亡卻臨天乙，性好謳吟。

官符，即亡神也。

在空亡中，與日剋竊。

天乙貴人在空亡中，與日剋竊者，俱准上文。

纔傷用氣，抱怨嗟吁。

重駕身強，妄為枉蕩。

用神當生，縱無傷動，倘若歲運來剋，必須得意中，反成失意，故嗟吁生怨矣。

凡身旺之人，即如飲酒醉眩者，欲其無狂，不可得也。

或又遇歲運重駕氣強，自然所為淫蕩狂妄，兼破財產家業。

胡做胡為，柱有馭制，有倚托，別詳。

白虎兼刃，罵殺時人。

華蓋自墓，享於清福。

白虎同刃，乃白虎與飛刃陽刃同宮，與日刑衝剋竊者，如此。

一云：若在日時上剋年者，娶妻鵲突，不然妻有異證。

因服訟促逼結親則可，其妻亦受罵人也。

華蓋自墓，若自生旺，又遇歲運與日和合成局，極受清高之福。

否則為僧道九流，如庚辰不能自墓只是村巫，或為粗魯手作人。

一云：華蓋帶墓有氣，主福壽。

但不至封爵之貴，或為僧道名望人。

若帶鬼咸池，非藝人即村巫也。

祿命二神相激，鼓舞作為。

貴煞四位相承，聚歸取用。

前法祿命二宅，若犯激作刑衝剋害，看吉凶之意何如，與日不和應驗如此。

蓋祿命二神，實係衝令，左鼓右舞之氣使然也。

或貴或煞，二重三重，兼併一辰上者。

況柱中四位，各有吉凶之神，要分聚在何位最多，以較長短。

寅申巳亥無長生，則凶。

水火之象，輕清則文章異術。

刑衝則道德禪門。

水火乃坎離之神，有既濟之造化，其中氣清，則文章魁眾。

輕則術業異常，空則仙風異質，刑則道法鬼符，剋則禪宗空寂，野衲宿緣，參究覺悟。

專論日辰格象，輕重而言。

金土之源，氣老則財庫樓臺，淺嫩則經商手藝。

金土之義，有以賤生貴之功，氣老則成就其物。

蓋宜於富藏，牆垣第宅莊營之壯觀，由此而致也。

或衰氣殘絕，或初新氣嫩，若非經商買賣，則手藝工作之人。

華蓋墓神，天月德合，泉石家風。

休囚日德，死絕敗生，塵埃庶士。

華蓋墓神，天月德合，三件循環於柱中者，必有水邊石上宿緣，訪道求仙志意。

日德若休廢，虛有其德名矣。

又干音有死敗等位，惡氣空亡來生助者，不過碌碌一寒士耳。

十惡大敗若真，貴為將，賤為寇。

囚死空亡若聚，生者道，衰者僧。

十惡以道藏經所載為准，貴氣相扶，清厚入格，必掌兵權。

若凶煞湊集，交併柱中，戰害用神身主則凶。

日主用神，當休廢之時，落空亡兼為孤寡六害。

若臨長生臨官旺地，則為黃冠。

若處敗絕墓死之方，為緇衣。

魁罡權重，卻害六親。

劫寡雖孤，喜全三貴。

辰為天罡，戌為天魁，最有權威力量。

但孤剋之氣太重，未免妨害六親。

劫煞寡宿，若帶長生貴人有祿，乃三件之福氣也。

與日和協，必主富貴，無此三件，縱發不久而貧。

吞啖勢繁，非偏房定乏乳哺。

孤寡來併，由異姓假合同居。

吞啖乃倒食之神，倘多有力有勢有權，或臨生旺之鄉太切。

孤寡六害同併，卻有印綬食神一有用者，仍見宅神衝破。

准上文。

重拜雙生，巳亥帶支干同類。

巫醫酒色，亡劫犯咸池貴人。

命帶巳亥二位，又有別支別干一類同者，有二三位者。

如甲見甲，子見子，必是雙生，或重拜父母。

須是干支俱有相同力的，更劫孤亦然。

師巫藥術牙儈等輩，仍分輕重高下，皆亡神咸池二位主領。

兼羊刃破碎，墓鬼白虎之類者，狂妄詭詐，迷花戀酒，九流不才之人。

若得貴人德神財官生旺者庶幾。

坎離交會，老醉秦樓。

象類清幽，幼登仙府。

子午上有干神鉤合，壬午戊子之類，戊合子癸壬合午丁，或丁合壬癸合戊，水火有情，至老迷戀花酒。

清則風流，濁則卑賤。

五行之合至清成象，況引於幽潔之地。

貴神歸一不雜氣純清遠，別無死絕等件惡神相犯。

准上文。

論文學業特精英，長生德秀。

殢酒惜花偏落魄，身旺咸池。

長生帝旺四貴等處，德秀二神。

文學才能藝術，特達精專，出類拔萃人也。

殢酒惜花，日干旺於咸池之上，一也。

本身自旺，受沐浴之神剋者，二也。

本身太旺，沐浴更多，福氣散漫不聚，三也。

妻遇比肩旺奪，非是良人。

財因沐浴強爭，難辭淫濁。

妻干或隱或顯，而切切遇比肩，相近相親，其位被占奪。

又或比肩乘旺，其妻必與外人私通，不然，娶婢妾媚枝為婚。

方免此醜。

五行敗處為沐浴，又名桃花咸池煞，一例同斷。

其神若來乘勢爭財，或財立其上，被他神所竊戰者。

我身兼與用神之氣，不聚不斂，精神散漫，准上文。

娶妻卻因服訟，類明六干。

生子欲別賢愚，體有五法。

日辰丙子、丁丑、戊寅、辛卯、壬辰、癸巳、丙午、丁未、戊申、辛酉、壬戌、癸亥。

犯此日，多因孝服官訟二事，臨逼結婚，或成親百日內，決主兩處親家，忽招訟服。

或主外家力，舅氏不諧，或無外家。

或兩重父母，或無妻財。

或女命兩重翁姑，半真半假。

帶合神桃花，花燭不明，或非良婦，或殘房入舍。

此六干柱中多者，尤緊尤濫，即陰錯陽差也。

帶桃花在帝旺，多惹婦人官訟，或豪家亦因妻黨婢妾致爭。

否則兒女官司也。

別子賢愚五法。

一以妻生而剋我者為子，男以偏官為子，女以正官為子。

一云女以我生為子，引至時上，逢生旺則好。

仍以餘神會合有情方貴。

一云我與妻同化者，如甲人以土為子，引至時上考究。

一化氣所生者為子，如甲人以金為子，引至時上取用。

一我之本氣所生者即子，如甲人以火為子，引至時上詳究。

一但是個偏官正官有情，引至時上化得成象，即好子。

納音長生之氣，贊助妙甚。

一云：如以我生為子。

類以水一、火二、木三、金四、土五、取之。

惡攢時日，輕則子拗妻愚，重則空房隻影。

亡劫孤寡三刑，若三煞併而有救者，時上子多不孝。

日上妻愚拙或不和，重犯力猛無救，孤獨貧寒，一生自守空房。

刃帶墓刑，吉而壽彌福厚，凶而破帽單衣。

羊刃飛刃，犯墓刑二位，須有華蓋始吉。

及丑未干頭貴者，未有不享福也，與日宜和。

若無華蓋，帶空亡死絕，孤寒破敗人也，與日不和亦如此。

日犯惡神有助，再婚女妻。

時臨凶煞仍空，須招義子。

日犯年家，亡劫，大敗破碎，臨官帝旺者剋妻。

卻有干音生助日主，必是再娶少年室女，或幼妾為妻。

若帶祿貴拱助者，美貌賢能。

一云：若年之祿馬貴食，六合在日，不獨妻秀，更主得妻財。

時上帶凶煞、落空亡，必主無子。

若生助食神，或日去衝剋者，必是螟蛉之子。

時日咸池帶煞，父命惡亡。

休囚大敗臨空，妻家無宅。

咸池在日時為歲煞，主父惡死，更加惡煞無疑。

如金主刀兵，火主火厄，水主水厄，士主瘟疫，木主杖伽，以五象推之。

一云：咸池若旺，犯華蓋破碎，陰錯陽差，因妻醜辱，或離異。

若貴豪之家，妻父母兄弟親屬內亂。

一云：咸池陽刃，多算多能，亦有宿疾。

互換在日時緊切，日宅神，陷妻之氣，兼的煞十惡大敗之日，休廢又落空亡，如甲寅旬癸祿居子為空神，主妻家無瓦片根基。

胎神剋竊橫亡，忌衝局中之字。

破碎空孤離祖，因犯祿後之神。

胎神，白虎煞也。

水午金卯之類。

衝局中字，如申子辰，支係水命。

怕午字之胎神，白虎來剋竊日主，併用神主血光橫死。

以五象推之。

祿後一辰，若係空亡孤寡破碎等煞，定主出祖相別立。

支隔合衝二方，此格多應自縊。

合兼河井兩位，犯者無不溺亡。

自隘煞，乃戌人巳，巳人戌之例。

若帶金神白虎亡劫鬼墓空亡，官符大耗刃煞。

領其死絕之地，來剋其身廢其用神，犯其太歲，刑其大運，准上文。

丙子旺水，癸未東井，癸丑三河。

帶咸池金神辛刃亡神，多主死於水中。

一云帶亡神起端，因花酒惹事。

耳聵目盲，用神陷切，而死敗剋身。

腰駝足跛，福氣衰頹，而刃煞刑主。

用神被死敗等物剋竊，又臨休廢，時令又被惡神剋竊身者。

准上文。

貴氣休囚，又被惡神剋制本體，兼又倚托死絕。

惡氣出現，沈淪用神之吉，刃煞仍刑我日主者，准上文。

鬼嘯應知惡夭，本虧非止貧寒。

鬼嘯如甲人遇庚，庚遇丙，轉轉相剋之類。

有辛合其丙，方可貪合忘剋。

一云：先問日，後問年，此格最緊。

本虧，乃凶神作黨。

剋日家之氣，害年之干，所以貧難少亡不免。

天地具包藏之德，風雷遙激烈之聲。

申亥二字，明有力量，酉戌用神得所，正合此格。

一云：申亥不露支神，虛夾二位，有貴氣者，體局不凡。

卯巳二位，內有貴氣。

柱中虛拱，歲運對衝，空處必能變化發越。

一云：拱夾隱處，又恐刑衝太迫，走了貴氣。

拱將拱座并拱印，必是貴人。

顧子顧母尤顧身，自非俗客。

拱將，謂本支三合，如子人見申辰之例。

拱座，謂對宮，如子人即午之例。

拱印，謂印綬正位，如甲人子丑之例。

一說：印乃庫也。

又云：印即干庫，兼若財官貴氣有用，或財官生旺之鄉，皆富貴造化。

生我者為母，我生者為子，兼自身三位，俱無損壞，往來顧盼有福益者，為有福人也。

三位奇寶用官神，流芳英烈。

四干天乙臨華蓋，曠世清高。

時座三合，謂之奇寶。

若官星居上，無破無忌，世代不絕，芳名勳業人也。

古法不獨論歲日之干，乘天乙之貴為吉，月時干有貴人乘者，更妙。

況臨本命華蓋，生平不止無凶，亦清高奇貴人也。

四面宣明旺相，內廷食祿。

二煞若臨夾拱，沙塞揚威。

青龍：元武、朱雀、勾陳為四面，干祿歸元，各占方位，旺相。

如甲乙臨寅卯為青龍，丙丁臨巳午，為朱雀之類，准上文。

亡神劫煞，二位俱空閑，而卻各有拱夾者。

准上文。

金水文華而拔萃，土金皇富以成高。

金水二象，若清無其餘之氣，混濁其源者，文彩英華出類之格。

金土相生，若各無偏倚，得中和之氣者，似物漸長，生意益高。

如此之象，當作富貴之格，或貴氣和協，亦主功名食祿。

榮耀者木火有發源，清貴者水木多順序。

木火易於煥發，有來處根源，柱中生意，或引歲運。

故能扶引而榮耀，所以人不知元有根氣，但知運上木火透發耳。

水木清奇，若其氣不偏倚，順扶生旺帶貴者，必為斡苑清要，或臺諫。

登金步玉，貴人頭上帶官星。

負笈擔簦，學堂館中逢驛馬。

天乙頭上有官星顯露，謂之官星坐貴，主貴。

學堂乃日主上旺之位，為官星生旺之方，臨官之位亦同取用。

遇驛馬在中，無甚貴氣者，空有才學無成。

即入仕途，亦多奔走道路，落空亡更甚。

翰苑標名，定稟乾坤瑞氣，薇垣秉政，應拱子午端門。

寅巳二位有力，能合亥申乾坤，又有三合拱者，子辰能拱申，卯未能拱亥，若無雜，申亥乘其貴氣，必為出臺之造矣。

子午二位或有正拱，或有三合外拱。

如有貴氣集上，勛業名家。

丑亥拱子，未巳拱午，為正。

申辰拱子，寅戌拱午為外。

魁罡纔逢夾貴，風憲提刑。

龍虎得以專職，玉堂拜相。

辰戌二位，逢夾貴為風憲提刑者，謂有威權振作也。

如壬癸逢巳卯拱辰，丙丁逢酉亥拱戌是也。

又明見魁罡，重集貴氣，同前斷。

辰寅二位，若遇正拱外拱，有貴氣吉神聚其上者妙。

合此格。

或見寅辰得氣集貴，旺相扶持，無衝刑剋害，仍得卯處有吉。

同前斷。

陰陽偏用，貴崇奮極品之尊。

卯酉正門，權輔領外藩之鎮。

偏陰偏陽，其氣多是奮發，風飛雷厲。

貴氣若專，旺相力量驟進極品者多。

蓋偏氣好爭，挺然不屈，雄豪力大。

偏官易於起發，但是退速，或非命爾。

若正官則穩，隨分遷擢，無生殺之權。

卯酉乃日月出入之門戶，有貴氣拱夾得用者，合此。

或明見此二位，用神集福有力，無破者，准上文。

歲駕祿馬帶財官，英雄超邁。

貴局日時乘德秀，才業崢嶸。

凡太歲祿馬二位，宜係日主財官居上，豈非英雄超邁。

凡貴人局，在日時見德秀二氣者，合主文章才業，大器秀拔英傑之人。

用拙而運扶，枯鱗濟水。

用強而運拙，曲港行舟。

用神力拙，或有氣而被剋竊，或隱藏而無衝合，純而不利。

連上卻引生扶之氣，悠然暢意矣。

用神或有力，或得時，或情合，若運中阻壞其氣者。

東礙西撞，不能順駕，縱有一時風便，其奈何也。

運以支重為基，歲以干重乘氣。

運之支神，太過之物，則宜抑之，不及之物，則宜扶之。

須要以當生支神貫穿，看其本未乖順何如。

若只詳用神輕重扶抑者，亦未善。

又論生氣剋氣，連支至重，次觀運干戰鬥和諧何似。

統合柱中之物有情，而言方吉。

流年與太歲干神，關係最緊切，一年萬神吉凶之主。

日剋歲則災，合則晦。

若有化有情，則有好事，所驗災福遲速，仍察運中相攝何如。

須兼用歲支刑衝破害上言，無偏則可。

運馳行色，用分何弱與何強。

歲攝兵權，勢持情急而情重。

日為身貴為用，二者難以偏發。

日主為體貴氣為用，俱要中和。

一說用神貴氣，如登程行李器物糧草等件，運即住腳公廨館宇所泊之所。

五氣貴煞，何者引彼地理所宜，或順以參考其否泰之兆。

吉凶二象，運元未萌，非歲則不能激揚。

唯歲君最嚴最切，至威至重，持握特急，勢來則如戰陣鬥敵，迅速險大。

難以卒然救應鐵關金鎖，豈能禦哉。

亦有貴氣為凶，抑惡揚善，乘機湊濟莫測。

祿貴運欲顯揚，少壯宜兼旺地，凶煞須從沉昧，老人更喜衰鄉。

胎胞養沐長生冠帶之地，二十歲宜行。

臨官帝旺之運，陽氣強盛，三四十歲宜行。

衰病墓絕之運，天癸枯竭，五六十歲宜行。

其中合可之義，則造化取舍之道，通變為言者也。

運中少壯合體，同宜揚其貴祿。

凶神運欲沉淹，老者宜行死絕等運。

仍不要與日主用神，表裏生意者，誠為福運。

運氣發源力穩，方易成功。

時干化象求情，行當領用。

行運究考的征驗福禍，亦是易事。

當逐宮消息，審其來意。

如運之發源，在年月日時上，空衝死敗之地，縱發不久。

發源在穩實住處，可耐患難，可享富貴，福澤悠遠也。

行運之法，取時干之化象者，有體象化象二意。

一者得侶，有情有類，為象成用。

或行至運中扶持，或旋造成其器，第一妙事。

乃虛中家傳之秘，有此極論，引用餘神之氣最切，宜取用生剋強弱。

蜚黃騰達，連開一路官星。

豹變興隆，年統平生財氣。

柱中帶官星，不若運運統攝，官神得意，步步榮耀。

八字中有財不旺，雖見無情，行運雖至生旺之處，仍未奮發。

蓋氣或死絕，或滯塞。

歲乃尊嚴之君，吉凶神煞之主。

流年或領財元，或生扶財象。

或激開財庫，或遙合飛衝生旺之所。

或拱夾暗包財神祿馬貴人之宮，其財之旺。

由此，歲君統繫豹變，勃然興發也。

運凌身弱，而適扶用神。

運變身強，而抑其福氣。

當生身旺或比肩太繁，用神怯弱者，宜凌廢其身之氣。

適扶我之用神，反是則不祥矣。

當生本體氣弱，用神太過，身不勝任，又成錯亂不能歸一。

所喜如是，反是則乖。

蓋當生本末，體用相稱，運扶身太過，或困其用神，亦不中也。

歲或運符吉罔凶，歲或運昧善縱惡。

或當生凶煞力重，吉神力輕，財官勢況散漫，歲運符合福神。

而抑凶氣者有之，當生吉神力重，凶煞為任使者卻氣薄。

歲運失紀綱制馭之道，或至於縱容惡煞，沉昧眾善者有之。

詩曰：往來能參玉井篇人間卻是地行仙重開五氣分條處剖破藩籬別有天玉井奧訣，乃安東杜謙所者，其間幽趣妙象，數見而用藏，氣類從無立有，倒飛暗合，得一分三，脫胎換骨，入聖超凡，誠非易事。

欲窮其絕處逢生，要識其旺而退藏，器滿必傾，物過則損，黨盛則隨類，氣衰則托情，用不用，真假宜辨，變不變，象類先分，故氣稟有厚薄焉，有清濁焉，有高卑焉，有晦明焉，萬緒萬端，千變萬化，氣有生剋，究竟盡燭理外之理，物有造化，活法極參元中之元，誠得李虛中餘學一派之正傳也，世之不得睹是書者多矣，予故表而出之。

【育吾】記

---
title: 斗数发微轮
editLink: true
---

白玉蟾先生曰：观天斗数与五星不同，按此星辰与诸术大异。

四正吉星定为贵，三方杀拱少为奇。

对照兮详凶详吉，合照兮观贱观荣。

吉星入垣则为吉，凶星失地则为凶。

命逢紫微非特寿而且荣，身遇杀星不但贫而且贱。

左右会于紫府极品之尊，科权陷于凶乡功名蹭蹬。

行限逢乎弱地未必为灾，立命会在强宫必能降福。

羊陀七杀限运莫逢，逢之定有刑伤。(劫空伤使在内合断)

天哭丧门流年莫遇，遇之实防破害。

南斗主限必生男，北斗加临先得女。

科星居于陷地，灯火辛勤。昌曲在于凶乡，林泉冷淡。

奸谋频设，紫微愧遇破军。淫奔大行，红鸾差逢贪宿。

命身相克，则心乱而不闲。玄媪三宫，则邪淫而耽酒。(即天姚星)

杀临三位，定然妻子不和。巨到二宫，必是兄弟无义。

刑杀守子宫，子难奉老。诸凶照财帛，聚散无常。

羊陀守疾厄，眼目昏盲。火铃到迁移，长途寂寞。

尊星列贱位，主人多劳。恶星应八宫，奴仆无助。

官禄遇紫府，富而且贵。田宅遇破军，先破后成。

福德遇空劫，奔走无力。相貌加刑杀，刑克难免。

后学者执此推详，万无一失。

---
title: 星学大成
editLink: true
---

## 提要：

臣等谨案星学大成三十卷 明万民英撰 民英字育吾 大宁都司人 嘉靖庚戌进士 厯官河南道监察御史 出为福建布政司右参议 是编取旧时星学家言 以次编排间加注释论断 其一曰星曜图例 其二曰观星节要 宫度主用十二位论 其三曰诸家限例 琴堂虚实 其四曰耶律秘诀 其五至七曰仙城望斗 三辰通载 其八曰总紫竈府珍藏 星经杂着 其九曰碧玉真经 邓史乔拗 其十曰光矞渊微 星曜格局其于星家古法 纎巨不遗可称大备 自来言术数者 惟章世纯所云 其法有验有不验騐者 人之智计所及 不騐者天之?妙斯存 其言最为允当 而术家必欲事 事命书相书之属臣 皆騐故多 出其途以测之 途愈多而愈不能中 其尤难信者无过于乔庙一说 其说以火土二星 相反而相成 昼火参轸及箕壁无咎乃大告 夜土角斗及井奎降福亦如之 不知五行之理 惟主生尅 如季土坐于凋零之木 本自借其疏通 旺火临于瀺灂之流亦转乐其滋益若乃冬火坐水乡 春土居木位 岂可目为乔庙 而定其吉乎 且土虽盛而木巳被其沈埋 火即炽而水己虞其枯涸 有利于此即不利于彼 是皆好竒求騐 而不计五行生尅之故者 民英于此类大抵沿袭旧闻未能驳正其谬 且今之五星躔度嵗差 既异于古 亦难必其尽合然 其鸠集衆说多 术家不传之本 实为五星之大全 与子平之三命通?并行不悖 后来言果老术者参互考证要必于是取资焉明史艺文志 及黄虞稷千顷堂书目 皆以此书为陆位撰 而别出万民英三命?通十二卷 今检此本卷首自序及凡例 确为民英所撰 艺文志葢沿黄氏之误故仍以民英之名著录焉

乾隆四十六年五月恭校上

总纂官：纪昀 陆锡熊 孙士毅

总校官陆费墀

星学大成原序：

昔者圣人明于天之道而察于民之故 爰命司天首创玑衡 以齐七政 而厯法始具 其大要不外 钦若昊天敬授人时而已 其流为推歩占侯 至禆竈甘唐臯石辈相 接踵侯星 气察禨祥以修人事而禄命之说未之闻也 惟唐初吕博士 一叙言始及之 则又深疑而不敢信 五季宋元其说寖盛缙绅学士 往往信以为然 故苏子瞻有退之命在尾箕 余命亦在磨蝎之语 夫以天象之高天道之幽逺一星辰变异 皆足以兆妖祥 而基理乱 近则岁月逺至数十年外 无有不騐 况人禀天地五行之气 以生其初诞之时 羣曜变于上而会逢其适 人事协于下而感与天通亦理数自然之符也且如宋德隆盛 五星聚奎 诸贤辈出 而文章世道遂为丕变 星家之说不亦 有明征哉葢尝论之天之化也 运诸气而贞夫理气有纯驳而理则无二命也者 合理与气言之也孔子作春秋纪灾异而事应不书天道命 不言虽言不着葢皆欲 人以理御气居易以俟命而已余非知天者然星命之说亦留心考究颇得要领旨趣病世之专门者不达天人之故妄言祸福以惑世人乃取三辰通载五星总  望斗殿驾耶律乔抝虚实等书及家所藏不传之秘删其繁复订其讹缪或己有所见而古人未发或旧有所解而今则非是分别次第考究注释纂为全书共若干巻名曰星学大成以广厥?以助我圣天子钦天授时之政是则余之志也或者谓是书之行将使君子恃命而怠于为善小人恃命而敢于肆恶母乃不可欤呜呼易以道隂阳是卜筮之书也圣人作之以教人趋吉避凶而一言以蔽之曰天下之动贞夫一者也若曰吉者吾趋之非趋夫吉趋夫所以获吉之理视履考祥之类是也凶者吾避之非避夫凶避夫所以致凶之故复即命渝安贞之类是也由是则吉而非求也由是则凶而有所不避也六十四卦三百八十四爻无非此理葢圣人幽赞神明开物成务之精意余之心亦若是也而胡不可哉是书之行使知命之士观之遇富贵则曰命也吾不可以幸致遇贫贱则曰命也吾不可以茍免行法以俟夭寿不贰将齐得丧一死生其为教不既多乎若恃命之将通而?行径趋见命之将否而徼幸茍免是则桎梏而死立乎巖墻之下者虽圣贤亦末如之何矣岂予之所知哉岂予之所知哉是为序。

嘉靖肆拾贰年岁次癸亥十月朔日易水万民英谨序

星曜凡例前引

星命之说 头绪多端如推论星曜 有庙乐垣殿迟留伏逆 变不变之不同取用 神煞有天干地支吉凶善恶用不用之互异遡流穷源顾名思义 莫不有一定之理存焉 看星者不先明诸星曜神煞所以然之理 而欲通贯诸经断人命吉凶祸福是犹瞽者舍其杖而问途 将贸贸焉莫知所之矣 今观星家诸书 不能兼综条贯明示后人 或露其易而隐其微 或传其名而昧其实 或载其一而遗其二 识者病焉 余取台厯诸星图神煞及诸家之所散见凡有关于是者推求理之所以然 总定为凡例三卷 上卷定吉凶杂曜 中卷定观星节要 下卷论位次强弱 诸家限例 间多附以巳意别为或问虽未能尽天地古今星煞象数之精 其于歴代观星三命之法亦庶几根极而有要云易水育吾子识

## 星曜吉凶图例

右周天都计三百六十五度二十分五十秒分布十二宫 惟子午两宫每宫计三十度四十三分八十秒 其余十宫每宫计三十度四十三分七十九秒 岁必三百六十五日零三时 而交春是合周天之度 月必三十日零五时二刻 而交节是合一宫之度

授时历法黄道宿度之图

授时历法黄道宿度过宫之图

常气晨昏定刻

凡常气晨昏定刻 自秋分至春分皆在卯酉 自清明至白露皆在寅戌 太阳出入定刻 自小寒至芒种 小暑至大雪皆在卯酉 惟冬至出辰入申 夏至出寅入戌 气侯有盈虚愆忒而成月令 太阳有出入长短而成岁功 固仰观俯察所当知 亦出作入息所必考也

天盘加盘图 地盘通关图 人盘虚实图

天盘之法顺数 天左旋也 人之立命在十二宫有不同 而以天盘之卯加之则同 经云：天盘转出地盘上 卯上分明是命宫是也 耶律十二宫 发明望斗经 东升西没新注 其说已详矣 时学不知此图 只以子宫为例 而槩以十二宫者有之 又有知其卯位 自加寅辰 叠加已丑三位 加子午四正 加亥未五位 加申戌六位 加酉对冲 加亦但得其迹 而未知其所以也

地盘之法逆数 日月右转也 地盘不动故十二宫立命同此一通关也 经云：纵漏关横漏关是已时学但知子关卯 丑关寅 辰关亥 巳关戌 午关酉 未关申 而不知其以一卯关子 逆数之则通关 所以然之理不待说而自明矣

人盘之法重虚实者 以其四柱欲与天星相聨 续琴堂之所重者此也 假如壬申丁未戊戌甲寅生人 则星盘中未申戌寅填实 宜岁令身命官福居之 戌卯辰子空虚 宜难星忌曜居之 若吉空则凶 凶空则吉 吉实则吉 凶实则凶 也余倣此推

定十二宫神二十八宿分野所属角亢秤宫辰属郑氐房心卯蝎宋游尾箕人马燕寅位斗牛磨蝎丑吴流女虚危瓶齐子地室壁双鱼亥卫州奎娄白羊鲁国戌胃昴毕酉赵金牛觜参隂阳申晋地井鬼巨蟹未秦州柳星张周狮子午翼轸双女楚已头

定十二宫次舍

析木原来本在寅 大火在卯寿星辰 鹑尾在已鹑火午 鹑首在未实沈申

大梁居酉降娄戌 娵訾在亥定其真? 玄枵在子星纪丑 十二宫中仔细寻

定十一曜周天行度之数

木星大约一年一宫十二年一周天卯年卯上起故名之曰岁

火星大约两月一宫二年一周天

土星大约一年一宿二十八年一周天

金水星一月一宫不离太阳前后一年一周天

炁曜二十九年一周天

孛曜九年一周天

罗计十八年一周天

约太阳行度法歌我朝立法多在虚一度立春

立春虚四度 雨水危十求 惊蛰室九度 春分壁六游 清明奎十一 榖雨娄九留

立夏胃十一 小满昴十收 芒种毕十四 夏至井一头 小暑井十八 大暑井初秋

立秋柳十二 处暑张十周 白露翼五度 秋分排轸游 寒露轸十八 霜降角十二

立冬氐五度 小雪房五时 大雪尾火九 冬至箕六依 小寒斗十三 大寒牛五迟

约太隂行度法歌

欲识太隂行度时 正月之节起于危 一日出行十三度 五日两宫次第移

二奎三胃四从毕 五井六柳张居七 八月翼宿以为初 龙角季秋任游歴

十月房宿作元辰 建子箕星细寻觅 丑月牵牛切要知 周天之度无差忒

此是太隂行度方 人命身宫从此得

约二十八宿度数歌

十八正相室 三五居东壁 十七半奎阑 十三娄不觅 胃言十四半 十一昴全算

二八毕躔加 半觜河边灿 参九在其方 三十遇井郎 一増双是鬼 二七柳花芳

七星夜还走 张翼各十九 轸宿十八半 十三角当首 亢九日光辉 十六氐相宜

房心各五度 十七尾南飞 箕辉照十方 二十四斗郎 牵牛七夕过 十一半女娘

虚星无十度 危星十六当

约二十八宿过宫度数歌

氐一过卯尾三寅 斗三度兮丑中陈 女至一度方过子 危十二度亥中陈

奎一入戌胃三酉 毕六度兮移过申 井八过未柳三午 张十四巳轸九辰

以上度数特其槩耳其详具于三辰通载

定十二月寅时诀歌

正九五更二点彻 二八五更四点歇 三七平光是寅时 四六日出寅无别

五月日高三丈地 十月十二四更二 仲冬纔到四更初 便是寅时为君记

定太阳出没法歌

正九出乙入庚方 二八出兎入鷄肠 三七发甲入辛地 四六生寅入犬藏

五月生艮归干上 仲冬出巽没坤方 惟有十与十二月 出辰入申仔细详

## 十干变曜

十干变曜所以然之理 无可稽考 余故作此图 以发明之 甲乙丙丁戊己庚辛壬癸专配火孛木金土月水炁计罗 而太阳不与者 葢十曜皆由阳君所授 分配十干而化为禄一定之序也 以下凡化福者皆其食神 化?者皆其偏财 化贵者皆其六合 化刑者皆其七煞 化囚者皆其枭印 化暗者五阳干皆是阳刄 五隂干皆是伤官 化耗者五阳干皆是伤官 五隂干皆是正财 化印者五阳干皆是正官五隂干皆是正印 化权者五阳干皆是正印 五隂干皆是比肩 夫伤官阳刃俱为之耗 正官正印俱为之印 此理固然 而五隂干以正财为耗 以比肩为权何也 葢五隂柔顺能济五行之刚而不能尅五行之刚 今见所尅用力有损 故谓之耗 五隂虽有印绶相生 隂柔不能主事 故赖阳干比助而后有力故谓之权 此天地自然之道 隂阳不易之理也 岂易知哉

十干变曜所属

凡当年之变 为天元禄者 即其星之管官禄也 变为暗者属相貌 变为福者属财帛福德迁移 变为耗者属兄弟 变为?者属妻妾 变为贵者属男女 变为刑者属奴仆 变为?者属田宅 变为囚者属疾厄变为权者属命宫 此又变曜之所属也 故名为管库星云论

天元禄主星与官禄并详

凡禄主星 一宜在七强宫 二喜照命三要顺行 四要庙旺 五要在当生年 纳音长生临官帝旺宫 以上并得用 主大富贵 如在五弱宫或入四煞位 更行留逆 故为福不纯 主人淹滞 虽不在五弱临在七强 亦初中年不得发福矣

诗曰

禄主当生入命宫 田财旺气大亨通 官星更在高强位 年少声名达圣聪

天福星与福德财帛迁移同推

凡福财星宜照福德为上 身命次之男女宫见之为上吉 缘此宫与福德相对 故为上喜 在庙旺兼行顺段为福 如在陷弱宫及伏逆留段为福浅 更宜消详身命根本 方可以轻重断之 大凡在财帛在七强与身命主同宫主大富或有恶星同宫更行留逆 主人一生财帛成败聚散不常

诗曰

身宫及命福星临 庙旺高强享福深 若遇陷宫并恶曜 荣华消铄祸难禁

天印星与田宅并详

此星喜居田宅宫及七强入庙生旺之地主多业产 如留逆无气更在闲极陷地 俱不得祖业 主多破败 田宅宫别有吉星临照亦自能成立 如田宅地更是忌星相犯加以命弱失陷 一生并无田宅

诗曰

生来须有皇恩命 官禄高强位?星 若遇科名科甲贵 因兹食禄播王庭

天贵星与男女并详

此星同男女之象 居七强顺行乐庙旺宫及当生年贵人马上 更无恶曜刑尅 主生贵子 如在迁移奴仆兄弟宫主过房 或在七强被恶曜刑破多主伤尅 或四煞得用多男无女 男女宫星弱 主子不得力 男女宫星强 主一子力二者强子孙衆多

诗曰

身遇高强及印权 命宫三合更相聨 贵多刑少居官禄 职位荣华禄更迁

天荫星与妻妾同推

此星妻宫星 喜入生旺得妻财 入死絶主多病顺行则吉逆行则凶 七强宫见之相宜 五弱宫不利妻星 居迁移主外婚 在奴仆不宜正婚 居四正宫主有妻财 恶星不犯主夫妻偕老 或与恶星同躔妻宫又犯空 又妻宫主星闘必再婚相尅

诗曰

?星逢着有操持 须是高强庙旺时 福禄印权并贵? 官荣极品耀天墀

天权星与命宫同

天权照命及身 若入庙顺行 主得贵人扶持更与太阳福禄星同 必大权贵

诗曰

权星遇贵在高强 纵有刑囚亦不妨 更遇命宫高格局 定须禄位作朝郎

天囚星与疾厄同

此星怕入七强生旺 及在逆段 或照命或临身并不相宜 若是紫炁木星为囚星 然其性本善 不可便以囚忌为嫌 但戊癸人见之减力终不为祸 恰斋云:囚星大槩不可拘泥 如汪安抚:丙戌生 火星对照命宫 葛枢相:壬申生 水星守命宫 二公曾未见其为囚也

诗曰:

天囚若在四刑星 脓血伤残命夭终 若是寿星临照着 也须为福不为凶

天刑星与奴仆同

此星在闲极宫无恶星相犯奴仆皆得力 或在七强及得地 主仆从奸狡 更有凶恶加宫 小人无故相侵犯凌辱 此星宜弱不宜强 宜顺不宜逆 若是命主星又不妨 无自刑之理故也

诗曰

天刑若陷最为恶 身命田宅怕逢着 限临必主身不全 黥面文身方免却

天耗星与兄弟同

此星耗财之星 故以兄弟当之 忌在田财二宫别宫无甚害

诗曰

天耗之星不可逢 生来财帛化为空 若临贵地并权禄 尚自区区待限通

天暗星与相貌同

此星最忌在官宫 及官魁文星 身命逢之皆无发达

诗曰

富贵因何福不荣 只縁命内暗伤星 高强皆是为凶恶 入陷孤高患自轻

变曜歌诀

禄暗福耗?贵刑印囚权 火孛木金土月水炁计罗六吉夹四凶 毎三吉夹二凶也

假如甲生人欲推何星化贵 则念至贵是第六字 又念火孛至月是第六字 便知月化贵也 若乙生人欲推何星化福 则火不要念 只念孛起至金止 又念禄起至福止 便知金化福也 余依此推

七政旺宫星度歌

七政各得居强所 君看分明乘旺处 日据白羊十九间 月入金牛第三度

土在天秤二十一 火居磨蝎四与七 水居女上三五中 金占双鱼必当室

不离七与十三前 据此求之始为的 木经巨蟹初入鬼 此生所举多如意

但于旺处逢一星 断然莫作常人视

论七政旺宫太阳躔娄宿八度是戌宫十九度也太阳躔胃宿六度是酉宫三度土躔亢宿六度是辰宫二十一度也火躔斗十八度并二十一度是丑宫四度与七度也水躔翼八度并十度是巳宫三度与五度也金在室七度并十三度属亥宫木在鬼初度并十三度属未宫

论庙旺尅忌歌

星辰本宫为庙堂 生我之宫为乐乡 我生之宫为旺度 福与祸兮堪审详

星尅其宫名入制 其星若忌号刑伤 本元星主居其位 贫乏之徒可较量

此宫度者号乐旺庙要与太岁相摄若处刑尅之中虽乐旺庙而无用若处帝旺驾勲朝垣入局之上者更不以刑尅为忌虽在乐旺庙而汨没凶败休囚冲蓦之宫亦不可用也

星辰妙度歌 又为贵格 辛待制

太阳东出度经房 腰下须悬金印黄 玉兎始生心宿度 桓圭衮冕侍君王

镇星若也度躔氐旌表门闾衣锦衣荧惑正行心宿度高牙大纛拥旌旗首曜一星氐宿度上将封侯十万户尾星房宿最为佳沙漠扬威兼宰辅辰星偏好度经箕丹桂高攀第一枝荧惑之星躔尾宿禹门一跳过天池彗星寅位必躔箕侍宸献纳古今稀金星若躔箕宿度功葢诸侯披锦衣太隂最喜度牵牛极品功勲世罕俦岁星宿躔南斗?论功列爵岂能酬火星行度经南斗间世英雄真国寳太白次度到牵牛朱紫分明应不朽土宿若也居南斗富贵荣华兼寿考天乙如临南斗方尺璧寸珠未为寳镇星好度女星居柱石功成镇帝都日宿正躔虚宿度官居辅弼掌钧枢太隂好处最宜危男必封侯女后妃天尾度危偏福厚保安皇祚不倾危荧惑岁星居庙室勲臣永镇升平日水星度壁福偏浓突出千羣推第一荧惑当生乐庙娄官高职重位分茅计曜若躔奎宿度开边拓土烈难侔木到奎星须列爵文章锦绣佐王侯太阳旺度奎最便阃外英声衣锦裘那颉庙宫星度胃佩玉鸣珂朝紫陛太阳遇昴福偏多超羣必作人间瑞计都又喜经躔胃秉钺分符除僭伪罗?若还到昴乡樊哙霍光真此类炁星最喜躔在觜极品官勲世罕如木孛到参非失位贵持节钺更无疑火星觜宿福偏洪龙跃天池气概雄水宿正行参宿度贵居廊庙至三公太隂本庙居秦鬼累世绯衣居显位金宿经躔于鬼度决定为官服朱紫搀抢东井福偏饶边塞藩垣任可倚木星最好东井宫官既居高福又隆孛宿若躔于柳度荣昌富贵福无穷罗?本庙最宜张出将英声阃外扬土宿若躔于柳度虹蜺胆气锦肝肠君日周天庙在星功齐傅说与阿衡水曜正行星宿度经邦论道佐升平太隂又喜张星度官入中书声望腾火宿最好来躔翼位助邦家权要职水星到轸是真垣委任股肱扶玉厯太白金星若躔亢辅佐当朝神圣王木星庙度经龙角为官必定佐岩廊首曜一星度龙角六印一时都掌握天乙来归角亢方万里台星光烁烁

## 星曜喜宫歌

欲识星辰躔庙宫土丑罗寅火卯中金在辰宫计在巳水罗午地好相逢孛星惟向未中取紫炁申宫总一同日月戌方云入庙计都木亥尽亨通更有诸星乘旺方水瓶火丑孛寅当土罗计在卯中旺辰位土宿再荣昌水日巳宫金到午木居未上紫干扬太隂在酉天尾戌金木之星亥上藏又?诸星入乐乡但寻宫主在何方土星子丑金辰酉未属太隂午太阳火星卯戌水巳申木星躔到亥兼寅罗?午上计都子紫来戌上孛逢辰十二宫中有喜星日寅月亥水辰清土居午上木居未火申罗戌便昌荣更识星辰所好局但寻次舍星何属太隂太阳与土星子午卯酉为垣局木星辰戌及丑未水火寅申及巳亥罗计卯酉福犹奢孛紫寅申邦国?再识星躔庙乐俦日躔奎宿月躔牛水星土亢金胃上火星木氐喜渉游角躔罗宿娄躔计月孛东井南日炁星行此地产公侯列爵功名题史记

## 星曜怒宫歌

火烧牛角水漂羊土埋双女命寻常木打宝瓶须粉碎金骑人马实恓惶三限之星俱值此终身贫苦走他乡忽然落陷为灾浅若占强宫见祸殃或在第五并第七刑妻害子细推详假令命在金牛宫岁星当占宝瓶中第一吉星推木德反遭鞭打性强凶又如命在天秤安便?巨蟹甚星辰第一凶星推月孛当生守占反为官吉星为祸凶为福但从宫分测根源星居怒地最堪忧地产奸邪起簒谋木怕枵金怕卯戌娄遭水被漂流土嫌巳上无飱食火到大梁尽焚灸日居朔日遇罗?月在计都同望夕日月二星最忌蚀大抵五星皆恶逆五星留逆最不祥善恶五星皆少力金星不喜躔尾宿荣华太过终受辱土星到轸不为良害义伤廉遭法戮岁星不欲经行女罔法奸邪难制御火星度昴祸偏多子告父愆臣反主水星最怒奎戌度日月相同非曰怒忽然日月不相同不忠不孝天不?罗与日同当朔月簒乱人主兴大蘖计都同月在望时速取诛鉏及痈结计都月孛最凶星二者相逢恶怒名紫炁从来同吉庆罗?只恐蚀交征大槩庙星皆曰福稍遇凶星皆主辱最  五星明变段庙顺俱全享天禄前法星分庙怒宫须知星度在何中庙星在分生贤哲怒在何宫产祸凶

## 论禄勲

禄者天元禄

甲火乙孛丙属木 丁是金星戊土求 己是太隂庚是水 辛炁壬计癸罗?是也

勲者：甲在寅 乙在卯 丙戊在巳 丁巳在午 庚在申 辛在酉 壬在亥 癸在子 星入垣庙即为崇

论玉堂 玉堂者天乙贵人也

昼贵人诗

甲戊庚兮是牛乡 乙己?兮丙猪方 丁猪壬癸居蛇位 穴辛逢马贵为阳

夜贵人诗

甲戊庚兮居羊地 乙己在猴丙丁鸡 辛遇虎穴壬癸兎 此是夜中贵人梯

按此昼夜贵人依台厯推载其通书所载隂阳贵人乃是冬至后用阳贵夏至后用隂贵其法以阳贵出于先天之坤顺数隂贵出于后天之坤逆数天干之德未足为贵而干德之合气乃贵尔云间储先生曰至静而能制羣动至尊而能镇虚浮以其有坤黄中通理乃为贵人之徳三车一览五行精纪论贵又不同

诗曰

天乙贵人衆所钦 命宫全带福弥深 蜚声腾实人争慕 博雅该通贯古今

女命休须带贵人 空亡驿马不堪闻 五行更忌逢生旺 偏爱休囚死絶神

论文星诗

甲罗乙计丙戊金 丁火己炁庚木星 辛人见土壬逢日 癸人见月定昌

荣文星者五行相济而成文也甲见罗则通明乙见计己见炁则疏通丙见金则陶镕丁见火则光明戊见金辛见上则秀气壬见日癸见月则晖光庚见木则斵削此皆相济而成文独不以水孛为文者以其无质也

论魁星诗

甲用太隂乙太阳 丙罗丁计戊炎方 己金庚水辛逢孛 壬炁癸水号魁光

魁者隂阳和合相生而成魁独不以土为魁者以土愚浊也

论文昌

甲乙巳午报君知 丙戊申宫丁巳鷄 庚猪辛戌壬逢虎 癸人见兎入云梯

文昌星者乃天干生地支所藏之人元也甲生丙在巳乙生丁在午丙生戊戊生庚在申丁生己己生辛在酉庚生壬在亥壬生甲在寅癸生乙在卯独辛不以生而以戌为文昌戌在辛之方位以其有从魁河魁夹之也子丑辰未不与者何也葢文昌欲显而不欲隐子丑地下辰未库也

定科名星

甲乙生人木向荣 丙丁火宿实通亨 戊巳土星壬癸水 庚辛金宿定科名

科名十干配天元 庙旺之时第一仙 若居陷没及留逆 发荐连连不步蟾

此上谓之十干科名星 若在七强顺段旺庙则名位高也 若在五弱及留逆段虽中科甲 名次低也

定科甲星

科甲文星对命宫 逆留弱恶必难逢 庙旺七强行顺段 状元高第必登龙

假令人马宫为命 与隂阳宫相对 即以水星为科甲星 在七强顺段入庙必主高甲 在五弱留逆虽贵甲第必低

论官星

甲炁乙水是官星 丙罗丁计戊孛成 己火庚金辛见木 壬隂癸土定功名

官星者乃十干官星之禄 星琴堂谓对禄是也 甲以辛为官 辛以炁为禄 则甲人用炁为官星 十干皆以此例 独阳君不与者 以其官君之所授也

论印星

甲木乙日丙是荧 丁月戊土己罗辰 庚金辛计壬逢水 癸人见孛是印星

印星者 五行相符合而为印 甲以木 丙以火 戊土庚 金壬水是也 五隂干取日月罗计孛 亦以相生而相类 然十一曜独炁不与者 以其善柔而非罗计孛之比焉

论催官星

甲金乙水丙日宣 丁罗戊木见为欢 己炁庚孛辛土宿 壬月癸计是催官

催官之星 主迁官进职也 大扺此星与禄主相为催尅 如甲人以火为禄而见金则催 乙人以孛为禄而见水则催丙人以木为禄而见日则催 丁人以金为禄而见罗则催是也十一曜独火不与者 以其有太阳在焉

论禄神

甲兼木孛乙水星 丙计丁罗戊土居 己火庚金辛紫炁 壬日癸月是禄神

禄神者正禄神 遇之主食正禄俸 十一曜俱全而甲独兼木孛者 以其阳干之首也

论喜神

甲罗乙计丙炁星 丁水戊月是喜神 己土庚金辛见水 壬孛癸火最堪亲

人命月逆行喜神逆禄 十曜司禄而顺布 喜神随月以逆承故 禄之序火孛木金土月水炁计罗 而喜神之序罗计炁水月土金木孛火是也

论天厨

甲乙巳午丙在子 丁戊己午己申储 庚落寅中辛寻午 壬厨居酉癸居猪

天厨禄名食神禄 指南云：假如甲生人逢巳甲食丙 丙禄在巳 乙生人逢午 乙食丁 丁禄居午是也

歌云

天厨一禄少人知 识时须是泄天机 若在命宫为福紧  福德迁移又次之

男人遇此多财旺 交入中年好爵縻 女命逢之主封号 此是天上麒麟儿

八宫宫主号天厨 宫主星高强最殊 更得吉星同在命 管取潭潭府中居

此星陷了人无寿 若在高强意自如 男儿坐命遭逢此 真是人间大丈夫

论天嗣

甲月乙水丙炁余 丁计戊罗己火居 庚孛辛木壬金宿 癸人见土是天嗣

六合为夫妇 有夫妇而后有男女 人之父母 凡禄之余者 孰不与其子故 甲人禄是火 己人禄是月 甲人以妻之禄 月与子 名之曰天嗣 故欲推天嗣者即其变曜中化贵者是也

论岁殿

只?他命天元干神宫主是 且如丙辰生人 从辰上起甲数至午见丙便是 岁殿也余倣此 须是福主权财 命主身主星官星科甲科名居其上方曰登殿 第一要身命临之 次则福禄主临之 入此格局皆贵命也若殿中无星 有身命二主日月福禄主星 禄马官魁拱之 尤主大贵 茍被飞星迁其上 兼囚煞加临 则曰客曜临朝 飞星破殿不为福也 如有主星处其上 又为煞星客曜混杂刑尅 纵主功名富贵不惟艰辛亦难久享 夫岁殿者 乃天上太岁之尊 人命十干之首 言曜临之畴 非富贵凶曜临之 必皆贫贱 殿者 犹天子之御殿也 有金马玉堂之遂 龙池鳯陛之高 警跸森列 威仪整肃非荣华显达之士 莫能至其上也

诗曰

主星入殿福非常 客曜加囚必主殃 福禄官魁如不陷 拖青纡紫列朝堂

论岁驾

只看他命支神宫主是也 若是子年生子宫便是 驾主星居其上则曰临驾 第一要身命主 第二要日月宫 第三要福星禄 主大贵如驾上无星得身命日月福禄主 官魁禄马拱之 亦主富贵 若飞星迁其上则曰客曜临朝 飞星破驾乃为灾凶 纵有主星临之 复为飞星杂处 囚煞加临 虽见禄亦为磨难 夫驾者 乃太岁之位 岁君所临之地茍非富贵荣华之人 孰能居其上而享其福也

诗曰

客曜临朝第一凶 飞星破禄亦皆同 若还囚煞加身命 假使为官是?封

论地爵五言

鼠猴元是土猪羊 火里生马牛均下 水逢兎炁孤神虎 蛇皆属木鷄犬便

逢金龙人惟见孛为爵必官清

爵者 地元爵也 自年支中出也 遇之进爵除拜 最要官福身命为之 又喜在高强 恶居陷地

论红鸾天喜

红鸾子年加卯逆数 天喜子年加酉逆数 此星主夫妻喜事 若限坐其上主有喜事动 二者每毎相对 子红鸾则午是天喜 卯红鸾则酉是天喜也

论天德月德

天德子年加酉顺数 月德子年加巳顺数 天月德二星乃是三合 若坐命主男女大贵 又名压煞星吉

论解神

解神一年有二 乃天解地解是也 天解每从辰上起子年 挨宫顺轮 值本年岁君即是 地解以子

丑年在未 寅卯年在申 辰巳年在酉 午未年在戌 申酉年在亥 戌亥年在午 只居六隂之地不到阳宫 此二神能解一切凶能兴一切善 化凶作吉之曜也

论赦文 以上俱依台厯吉神次序

赦文乃命之父母星 假如土为命主 飞坐巳土失地 以火为命母在戌 而戌为赦文 得火飞来生我者是也 以金生水 土生金木生火 水生木为例

唐符禄前八位是 国印禄前九位是 二星守照身命为奇

论福星贵人歌

甲丙相邀入虎乡 更逢鼠穴最高强 戊猴己未丁宜亥 乙癸逢牛福禄昌

庚趂马头辛到巳 壬骑龙背喜非常 此为有福文星贵 遇者应须被宠光

诗云

福星之贵与天官 时日如逢一様? 更遇禄神同守占 高攀月桂又何难

论官星贵人歌

甲爱金鷄乙爱猴 丁猪丙?巳寅头

戊寻玉兎庚壬马 辛癸逢蛇官未休

此为六甲官星贵 士人谈笑取公侯

如甲以辛为官 辛禄在酉是也

诗云

十干官贵妙难言 更遇文星太极神 少壮荣华登仕位 安邦镇国展经纶

论天德贵人歌

正丁二坤宫 三壬四辛同 五干六甲上 七癸八寅同 九丙十居乙 子巽丑庚中

诗云

天德元来大吉昌 若临时日最为良 修文必定登科甲 庶俗经营事事强

天德贵人罕遇之 若临限运最为奇 成家立业皆缘此 富贵之中细细推

论月德贵人

寅午戌月德在丙 申子辰月德在壬 亥卯未月德在甲 巳酉丑月德在庚

其法从寅上起丙甲壬庚逐月顺数周而复始

诗云

人命若还逢月德 百事所为多利益 士农工贾各相宜 兄弟妻儿无破尅

天月二德若重逢 贵比汾阳富石崇 生下足知承祖? 不然年少歩蟾宫

论月合

寅午戌月在辛 申子辰月在丁 亥卯未月在己 巳酉丑月在乙

从寅上起辛巳丁乙逐位顺数 周而复始

诗云

命里若还逢月合 须是当生无驳杂 更兼官贵两加临 名姓定教题鴈塔

论月空

寅午戌月在壬 申子辰月在丙 亥卯未月在庚 巳酉丑月在甲

从寅上起壬庚丙甲逐位顺数 周而复始

月空之人亦罕逢 那堪官贵在其中 金鳞岂是池中物 不日天书下九重

## 论干神妙用

世人论命止论十二支 而于甲庚丙壬乙辛丁癸乾坤艮巽皆不言 余度于十二宫中 为神藏煞没 天徳也 星盘之中 且不知此十干 安知其中之妙理 独不闻隂阳家之说乎 凡为人立宅架造 移吉避凶 其有出东作西 不曰出甲作庚 则曰出乙作辛何尝 云:出卯作酉 出寅作申 至于三隅方 道皆然 葢支神乃神煞所居 而干神乃天徳月徳月合月空嵗徳所会 避凶而趋吉也 予于星盘上 亥子隔界之中 着一壬字 子丑隔界着一癸字 十二宫各有一干一支 相比而去 而毎宫之中度数有狭阔之不同 吾亦因阔狭而分焉

且如：

子之一宫有三十一度半 危六乃壬之半 女至八度为癸之半

丑宫二十七度太 则牛金始二度为癸之半 斗至十度乃艮之半

寅宫二十八度半 箕六度乃艮之半 尾至九度乃甲之半

卯宫二十九度半 心初乃甲之半 至氐七乃乙之半

辰宫三十度太 亢三乃乙之半 轸至十六乃巽之半

巳宫三十度 前后各八度 轸一乃巽之半 翼四乃丙之半

午宫三十度 前后各七度半 张一乃丙之半 栁十一乃丁之半

未宫二十七度半 鬼一丁之半 井十五坤之半

申宫二十八度 井二乃坤之半 毕十三乃庚之半

酉宫二十七度半 毕初乃庚之半 胃十一乃辛之半

戌宫三十二度 前后各八度 娄七辛之半 奎九干之半

亥宫三十二度半 壁二属干之半 室四属壬之半

以此所属而观命者 命宫命主二位俱临干神之位 数皆富贵之人 亦必本命为嵗徳月徳月空月合卦气六合有用之地 其人资性亦了了 不至蠢弱 其三台八座与州长官 富家大室 白手成立之人往往临之 所以秉阳徳之刚明 絶隂柔之晦恶 若地支神亦闻有富贵之人 而必星度十分合格 此干神贵者最多 不可不察也 歌曰：

十二支神隂徳居 十二干神阳徳管 止论支神不论干 算得命来只一半

二徳月空与月合 干神十二位中居 身命主曜俱临此 不贵当为富丈夫

月徳无如嵗徳髙 隂阳等对待如何 丙壬庚甲强于戊 论命观星细揣摩

甲加心尾丙加张 毕得庚临危北方 更有戊坤培井木 命身临此最为强

剑锋大煞本干神 凶吉于中亦细明 四仲月前金位毒 名为真剑剉人身

假如不死得人身 十箇之中九箇刑 带角披毛真畜类 多因坐处上刀砧

乙辛丁巳癸隂干 若比阳干贵里难 尚论支神此为吉 于中分晰吉凶看

癸水女牛生与尅 乙临氐亢尅其躔 丁居栁鬼尅生半 胃土生辛巳産干

乾坤艮巽四维髙 干巳坤辛戊位牢 此位剑锋多半吉 巽渊艮土得功劳

嵗驾从来号吉神 殿勲籍贵与齐名 干神一位人多忽 ?者星翁第一人

十干之位本纯阳 君子居之大吉昌 女子小人居则亢 可为鳏寡孤独伤

卦气从来止论干 支神卦气亦湏看 往来身命详交互 不是公侯也品官

年值支神煞最凶 尊神嵗驾独临方 惟旁干神凶不射 不然禄马贵人乡

假如未年生命在未乃嵗驾也若偏傍于丁坤土坐则无煞也所谓甲庚丙壬乙辛丁癸乾坤艮巽神藏煞没者此也故为天徳

又歌曰

嵗君对位亦凶神 帝座冲干曰一星乃太嵗也人命莫当一星正 偏干庶可免其刑

太嵗支干有真合 甲人合己乙人庚 若人身命两临此 早得妻财琴瑟鸣

午辰酉亥四年生 又向支神安命身 寅巳申宫叅错见 更明丑戌未相妨

六害之年看互换 此宫安命亦妨亲 六亲不尅身尅命 亦主重妻异子人

四废干神人皆恶 谁知神旺徳之光 星盘位不嫌斯废 喜在阳神干位方

空亡二位曰凶神 安命其中亦损身 宜向干傍非正位 其凶可怕是支神

十干官星宜细详 葢以五隂配五阳 隂人见合为官贵 尅我我尅有双伤

## 论进神

甲子甲午己卯己酉 只此四位是也

论三竒

诗曰：天上三竒甲戊庚 地下三竒乙丙丁 若人命值三竒贵 三元及第冠羣英

太乙妙云

乙丙丁甲戊庚命局相成生复生不作蓬莱三岛客也应金殿玉堦行

论夹禄

壬癸生人见辰是 丙丁生人见戌是 得此二位主贵

论拱禄交禄暗禄

拱禄者 戊辰生人见丙午 丙午生人见戊辰 丁巳生人见己未 己未生人见丁巳 前后相拱只此四位是 其他不系交禄者 甲申生人见庚寅 庚寅生人见甲申如此类是 暗禄者 甲生人逢亥是

亥能合寅 乙生人逢戌是 戌能合卯他倣此

诗云：暗禄仍湏仔细? 甲人须向亥中安 乙人禄戌尤相喜 入格才髙作状元

夹禄拱贵并交禄 命里重逢金满屋 食前方丈与诸侯 富贵是人之所欲

论飞腾禄

如甲申甲子甲辰生人 见寅是葢禄马 俱在寅 庚寅庚午庚戌生人 见申是葢禄马 俱在申 命得此者 主大贵也

诗云：命中若遇诸般禄 徳润身与富润屋 不惟日享五侯筵 一食万钱尤未足

论禄马食神

甲申甲子甲辰生人见丙寅 庚寅庚午庚戌生人见壬申只此六位 主大显贵

论连珠食神

甲食丙 丙食戊 戊食庚 庚食壬 年月日时胎相顺自上食下是也

歌曰

时人欲识食神名 甲人食丙乙人丁 丙食戊兮丁食已 已食卒上戊食庚

庚壬辛癸偏相喜 壬甲癸乙最光荣 若遇食神骑禄马 必居豪富显功名

不食空亡阳刃煞 不食休囚并死絶 食生食旺食贵神 食印食财别优劣

有能推究得其真 禄食天厨无休歇

论学堂

凡身宫主星是学堂星 假令太隂星在人马宫是身宫 也即木为宫主星 看木星在何方 若在四正七强宫并顺旺入庙主文章之士 若在留逆段五弱宫 不会文章 虽然登第 必出他人之力

诗云：身宫宫主为学堂 怕六十二八宫当 若到此处皆为陷 虽有文章寿不长

身宫宫主为学堂 留逆怕逢三恶方 庙旺更兼行顺段 七强宫里锦肝肠

又云:纳音生处为学堂 金人见巳 辛巳为正 木人见亥 己亥为正 水人见申 甲申为正

土人见申 戊申为正 火人见寅 丙寅为正

论学馆

甲乙生人属木得寅 庚寅为正 丙丁生人属火得巳 乙巳为正 戊巳生人属土得申 戊申为正 庚辛生人属金得申 壬申为正 壬癸生人属水得亥 癸亥为正

论官贵学堂

学馆甲乙生人见巳是学堂 申是学馆 葢甲乙用庚辛为官星 庚辛属金 金生巳临官申 丙丁生人见申是学堂 亥是学馆 葢丙丁用壬癸为官星 壬癸属水 水生申临官亥之类

论正印

金命逢乙丑 水命逢壬辰 木命逢癸未 火命逢甲戌 土命逢丙辰 谓五行正印 空则为僧道旺则为贵人也 若丙丁人得甲戌 壬癸人得丙辰 又谓之夹贵印

水生人得正印 吉中有凶

诗云：正印分明格局清 士人唾手取功名 更兼华葢临身命 昼锦还乡示显荣

论官贵六合印

庚子得乙丑 戊午得癸未 丁酉得壬辰 己夘得甲戌 辛酉得丙辰是

论五命财库

金命木财未为库 木命土财辰为库 水命火财戌为库 火命金财丑为库 土命水财辰为库

论外财

只取长生宫是 如甲用戊巳为财 见戊申是也 癸用丙丁为财 见丙寅是也 此类多得外财

## 定驿马十二位

驿马

五行驿马最超羣 更遇生官禄贵神 君子成名加爵位 庶人营运足珠珍

病絶驿马值空亡 士庶营谋半吉昌 更有工商并技艺 徒劳心力走忙忙

六害

马前六害不堪名 月上逢之损弟兄 父母胎中先见尅 日时妻子更防刑

六害湏忧损六亲 只宜僧道可安身 又逢沐浴兼阳刃 百世空为一世人

马前一辰名六害 命若逢之多破败 除非奴隶定生涯 四体不完始安泰

华葢

华葢聪明号吉星 大宜执卷主科名 更逢天徳同官印 位至公卿佐圣明

生逢华葢主文章 艺术偏多智虑长 女命纵然多色欲 也湏荣贵坐髙堂

华葢空亡僧道同 更兼阳刃在其中 纵饶手艺多能解 百事终无一事通

刼煞

刼煞为灾不可当 徒然奔走利名塲 湏防祖业消亡尽 妻子如何得乆长

四位逢生刼又来 当朝振业逞儒魁 若兼官贵居时上 鲠直名标御史台

刼神包褁遇官星 主执兵权助圣明 不怒而威人仰慕 须令华夏悉安荣

灾煞

灾煞身多主祸殃 更逢阳沐细推详 若临日月并时上 兄弟妻儿定夭亡

灾煞当加帝旺方 更兼禄贵此中藏 变灾为福谁知得 一举成名入庙堂

天煞

天煞难招父命长 纒绵宿疾不离床 除非祖业先磨灭 难免此身陷祸殃

天煞加临冠带乡 不愁衣着不愁粮 身闲命吉无灾咎 枝叶偏多福禄昌

地煞

地煞难招母命长 须知前后唤人娘 若然在舍应愁闷 南北衣资始大强

地煞如逢贵禄乡 若能脩学富文章 不然营运多财寳 立业成家事事昌

年煞

年煞原来最是凶 不招祖业走西东 重重婚娶无男女 外族湏教破一重

生逢年煞临时日 帝旺重加福禄强 君子脩文应富学 小人谋运足衣粮

月煞

月煞之神半吉凶 弟兄男女有无中 师巫僧道闲过日 却主前程命运通

月煞加逢自墓临 聪明智慧衆人钦 农商工贾并僧道 营运丰盈各称心

一名天官符 乂为大煞破军

亡神

亡神七煞祸非轻 用尽机心一不成 尅子刑妻无祖业 士人犹恐有虚名

命宫若也值亡神 须是长生遇贵人 时日更兼天地合 匪躬蹇蹇作王臣

将星

将星文武两俱宜 禄重权髙足可知 不做宰臣清要职 便居帅府拥旌旗

将星财寳永无穷 家活生涯事事通 天乙更来天徳上 少年平步上天宫

将星一位最为良 时日相同命必昌 官职崇髙宜世赏 安邦定国镇边疆

攀鞍

攀鞍在命最为竒 年少登科世所稀 更得官星加冠带 晚年定有贵男儿

命中带马用攀鞍 华葢前当四柱安 管取飞黄腾踏去 状元及第又何难

## 定纳音长生十二位

长生

长生管取命长荣 时日重临主性灵 更得吉神相会遇 少年及第入王庭

长生若也得相逢 生下须招祖业隆 父母妻儿无尅陷 安然享福保初终

沐浴

沐浴凶神切忌之 多成多败少人知 男人值此应孤独 女命逢之定别离

沐浴喜堪禄位逢 更兼引从在其中 读书必定登科甲 莫把诸神例说凶

桃花沐浴不堪闻 伯叔姑姨也合婚 日月时胎如犯此 定知无礼乱人伦

女命若还逢沐浴 破败两三家不足 父母离乡寿不长 头男头女须防哭

冠带

命逢冠带少人知 初主贫寒中主宜 更得贵人加本位 功名成遂又何疑

人命若还逢冠带 兄弟妻孥无?害 因何接祖绍箕裘 只为胎中有华葢

临官帝旺

临官帝旺最为竒 禄贵同宫仔细推 若不状元登上第 直须黄甲脱麻衣

衰病死

纳音衰病死重逢 成败之中见吉凶 若得吉神来救助 变灾为福始亨通

墓库

墓库元来是塟神 一为正印细推论 相生相顺无相尅 富贵之中次第分

人命若还逢墓库 积谷拘财难计数 悭贪不使一文钱 至老人呼守钱虏

胞絶

絶中逢旺少人知 却去当生命里推 反本还原宜细辩 忽然迍否莫猜疑

胞神一位名为絶 尅?妻奴家道劣 不惟朝暮走忙忙 羊食狼贪无以别

胎养

胎养湏宜细审详 半凶半吉两相当 贵神相?应为福 恶死重重见祸殃

或云胎养小长生 人命惟逢自积灵 若也脩文应称遂 不然营运亦光亨

论纳音定子息歌

长生之位中旬半 沐浴一双保吉康 冠带临官三子位 旺中五子自成行

衰中二子病中一 死中至老没儿郎 除非养取他人子 入墓之时难保双

受气为絶一箇子 胎中头女有孤娘 养中三子只留二 男女宫中仔细详

取纳音尅我者是也，如金命人用火为子孙，火生寅，寅上起长生，看男女宫在何方，顺数依此断之，即知吉凶也，假如火命人，男女宫在午，从寅上起长生，至午是帝旺，旺中五子自成行，则主有五子之位也，依此而推万无一失，又如木命人，男女宫在申，取纳音尅我者为子孙，金尅木，金生巳，从巳上起长生，至申是临官，冠带临官三子位，则主有三子之位，余皆倣此。

乂云：取我生者为儿孙，如金命人金生水，用水为儿孙，水生申，从申上起长生，看男女宫在何方，如在酉上，则主一双男女，以上一则取纳音尅我者为子孙，一则取我生者为子孙，俱要数至男女宫断之，皆为有理。

## 定禄元宫歌

人生各有禄元宫 惟此宫中号最雄 但把日时从日数 数从逆主本年终

更加宫内何星曜 宫主髙时星复庙 更加金木作宫星 本禄重加官必妙

傥然陷弱带凶囚 反福成凶皆恶兆 推寻此地若精时 贫富自然心下晓

禄元一宫人所罕知 若求此宫只将太阳推过宫定凖 然后生时从太阳宫逆数至本年住 即为禄元之地 夫此宫者 要本家之禄或官禄 或坐本命 若遇吉星无不享福 如其坐陷弱而遇恶星 或与囚煞同行 或遇计罗成党断主刑伤尅破也

定禄元宫度与前说不同

甲禄寅木星在箕八 乙禄夘火星在房五 丙禄巳水星在轸八 戊禄巳水星在翼十

丁禄午太阳在张十 己禄午太阳在星四 庚禄申水星在井二 辛禄酉金星在昴九

壬禄亥水星在壁二 癸禄子土星在危五

定禄马宫

庆贺相逢第一尊 禄马同宫身命欣 从来此说为真贵 管取荣华谒帝君

禄马宫中皆有度 度中分秒宜穷数 若得来临身命中 发禄荣身居帝辅

凡身命坐禄马 谓之庆贺 不值凶星有吉曜 荣华无比

定驿马宫度又名贵元又名马元

申马寅本星在尾十五度火为驿 子马寅木星在箕五度火为驿 辰马寅木星在斗四度火为驿

寅马申金星在觜一度水为驿 午马申金星在参五度水为驿 戌马申金星在毕十四度水为驿

亥马巳火星在翼八度木为驿 卯马巳火星在轸二度木为驿 未马巳火星在轸十四度木为驿

巳马亥水星在室九度计为驿 酉马亥水星在壁三度计为驿 丑马亥水星在奎一度计为驿

论天马地驿

其法以驿马宫天元禄主为是如申子辰马居寅 则遁甲禄在寅 甲以火为天元禄 故火为天马甲木为地驿也 寅午戌马居申 遁庚禄在申 庚以水为天元禄 则水为天马庚金为地驿 己酉丑马居亥 遁壬禄在亥壬以计为天元禄 则计为天马壬水为地驿 亥卯未马在巳 遁丙戊禄在己 丙以木为天元禄 戊以土为天元禄 则木土为天马 丙火戊土为地驿 自本主星天马宫 泊定隔宫 逆数零年顺数数起一年一宫 若逢到马 临官分即有喜事迁转 若土计火孛混之 乃杂马临官三十年纔逢 恐不纯论此也

三车一览云驿邮亭也 马有代劳之功 病处见子是也 如申子辰水局 生于申病于寅 而得木为子 以代其劳故曰驿马 按此说 则寅午戌病于申 必取土而不取金 其说未融 余为之说曰驿马之论 乃病处而见财 非病处而见子 如申子辰水局 至寅而病 得丙火为财 为马以代其劳 寅午戌火局 至申而病 得庚金为财 为马以代其劳 巳酉丑金局 至亥而病 得甲木为财为马以代其劳 亥夘未木局 至巳而病 得戊土为财 为马以代其劳 古人亦以官为禄 以财为马 未闻以子为马也 寅申巳亥为四冲 故冲处置驿 驿中有马 亦取长生之义也

## 定卦气

卦气者 六十花甲俱纳于八卦之中也如甲壬生人卦气在干 乙癸生人卦气在坤 六庚生人卦气在震 六辛生人卦气在巽 六丙生人卦气在艮 六丁生人卦气在兊 六戊生人卦气在坎 六巳生人卦气在离 凢星盘身命官福坐于卦气之上无不富贵 是卦气耶律之最重者 又攷范图河洛中天大定诸数 悉皆以此为正禄 其可忽诸

论三方主星立例歌

七政隂阳各有取 品量以配三方主 昼生只在日上求 夜则须从月中取

当知月火金为隂 日木土向阳类寻 夜宜隂主昼阳主 不背端能为福深

隂如逢昼阳逢夜 难说终身祸不侵 西天之法重乎此 最要其星在髙位

各得其宜乗旺行 必主生来居富贵 七曜更临身命宫 超腾必作人间瑞

论三方主星立例及明其大畧昼生就日 夜生就月 各于其所在宫取之 日木土主阳 月火金主隂 昼夜不背则为福

金木从来是善星 所临非主亦非荣 三方却怕逢火土 的有无情恶曜名

夜见隂宫方烜赫 昼生阳位始光明论金木水火土惟不是三方 方主星 其祸福不同如此

## 定三元星

亥夘未为命宫者木为天元印 火为地元禄 土为人元寿 寅午戌为命宫者 火为天元印 土为地元禄 金为人元寿 申子辰为命宫者 水为天元印 木为地元禄 火为人元寿 己酉丑为命宫者 金为天元印水为地元禄 木为人元寿

论天元印星歌

从古贤愚皆有命 世人徒自苦经营 天元顺庙居强位 早嵗须登富贵名

印星守顺七强宫 旺庙之中甲第雄 复与地元同庙位 不为卿监必三公

辰戌丑未宫名? 天印星分入此宫 为人虽贵无官品 定有迍灾及不终

诗曰：大抵天元号印星 此星宜顺冠羣英 忽然留逆仍居? 难望朝中显大名

论地元禄星歌

主禄当星仔细看 七强四正有多般 生时旺庙兼行顺 以此须知作省官

禄星不背又三方 如在髙强官禄昌 武品定知为大使 文资应也至员郎

三合位中逢此星 此星不弱最相亲 同躔若使逢留逆 到得郎官须退身

禄星虽好印星滞 纵有官资禄不深 印禄二星皆得力 此人必得四方钦

禄印其宫占七强 亦有科名禄又昌 若见寿元当弱位 纵能荣贵命危亡

诗曰：品位髙低看地元 生时沈陷禄多邅 如逢庙旺兼强位 不是文僚即武权

论人元寿星歌

寿元星正在东西 顺段之时命絶竒 仍向命中逢旺乐 天年应与岳山齐

人元陷在五弱宫 不出初年命必终 若向陷宫逢正度 纵教延逺四旬中

人元主寿细推详 相尅逢之命岂长 更在忌星兼伏逆 两旬之内见危亡

寿星居命?禄元 纵有年长且没官 又值天乙不得力 一生落魄主孤寒

印禄二星尽居强 独有人元守弱方 虽有科名及禄位 柰何年夭且非常

诗曰：元曜得旺宫居 更在髙强寿不疎 便见忌星临在命 也应年及七旬余

## 论三魁

魁星 有三惟正魁颇验 若人行年星限遇之 必占甲科 身命临之 进取必魁 多士正魁

例 甲用太隂 乙太阳是也

小魁例

甲罗乙紫丙金星 干属丁兮火上寻 戊水己计庚水宿 辛土壬阳癸太隂

三元都魁例

甲庚乙孛丙木方 丁计戊巳水边藏 庚与辛游火位上 壬癸那堪紫炁当

论四元歌 四元 乃仁元 寿元 禄元 马元是也

马星为贵禄为禄 仁元干配的无疑 寿元惟向纳音取 要在强宫与限随

仁寿二元如得用 竝是名家极富儿 限星更得入垣局 此人终与圣贤齐

四元三限满三用 不犯凶星忌曜傍 满在强宫明健处 定须执政入朝堂

上贵之人限星全 先要仁元与寿元 得入正限及身命 贵禄两元又相连

或在四正髙强处 清华富贵定两全 文星明健当台辅 武星髙贵主重权

或被恶星临照破 也为给諌立朝端 金为兵兮火为武 水为文兮土为辅

四星俱在髙强宫 文武兼资佐明主

寿元星最忌昼火夜土 马元又为贵元论 马元如申子辰马在寅 寅属木即木星是也 禄元者 如甲生人禄在寅 寅属木即木星是也 仁元者 以甲乙生人属木即木星是也此谓之木星得三用 寿元者 如甲子生人纳音是金 即金星是也 须?仁寿二元为先 贵禄为次 此四元要在七强宫及四正顺段 庙旺好乐之地 ?限为上 守限宫主及命为次 最嫌在五弱宫及留逆死絶之地

论九事

九事者 四元星与三限星 并时命两星是也 若在四正七强宫主大贵

九事全兮顺五行 自然享福得遐龄 九事若杂福不至 万般智虑一无成

生时九事得五六 终身只可为中福 欲明九事本元例 四元三限时命备

此为九事归垣局 不知垣局也为非

论八煞宫歌

八煞宫中最要穷 时人只谓八宫中 见闻未叩天机处 难定浮生吉与凶

此宫理致最竒妙 祸福吉凶皆有兆 吉星临此福非常 恶曜到时灾不小

若知穷算此宫中 两句幽深务通晓 子午隂阳辰戌称 寅申二位寳瓶宫

数年退数从逆取 寻取生年何位终 宫主又髙星又吉 何愁福禄不丰崇

福官身命宜居此 权宿加临禄位隆 囚忌傥然相尅战 为官必定少年终

凡八煞一宫 号为最髙者 此宫所主贫富贵贱 无不应验 自台諌吴秘正而下罕得此诀 往往传闻之误 夫八煞一宫 甲子甲午旬隂阳宫起 甲寅甲申旬宝瓶宫起甲辰甲戌旬天秤宫起 对宫逆数至本生年止 即是八煞宫有吉星临之合主大权 身命居此何愁福禄不丰隆 纵使福禄两宫俱无星照 终还显赫 若囚忌相尅战 虽为官亦主少亡

## 论天厨福局歌

天厨福局实难逢 年时次日顺天轮 身命逢之皆吉庆 局星照命亦光明

善星守局皆为福 空局亦为足食人 限逢局上福立发 布衣换作锦衣荣

论以生年或同时并在天命宫 有善星守照主贵 或身命分作年时二局亦紧 若无星守照 或官禄二星俱? 只主衣食富足之命

论天堂贵局歌

贵人自有天堂局 寻取生时命所属 若居四正及身命 助限由来贵无并

武星髙照主将材 文星为限主儒魁 日月分明?金水 三星得地乃三台

凡人本生时及命宫所属之星是也 如子时即水星夘上为命即木星 若人生时与命所属同是其星来助限 得力即天堂局也

论天禄贵局

当生年禄上为命宫 其次身坐禄宫无不贵显

论?褥局法

以五命库墓中坐命 如火库戌 金库丑是也

论?叙局

水命申 金命已 火命寅 木命亥 土命辰戌丑未

论?堂局

法取四生坐命天干生处 及纳音生处是 经名声价权道局

论? 助局法取旺宫坐 命为之最怕夜土昼火

论垣局

太?垣 午

紫?垣 木与炁同在角娄为紫?舍人

天市垣 火在夘金在寅午戌主魁甲

角道垣 孛星在轸室巳与亥宫

太常垣 土星在斗丑宫金星在亢主提转専城之任

文昌局 火星在亥夘未宫

荣名局 如寅夘生人属木在命宫是他倣此

天堂局 火星在夘

荣显局 水星在星虚之宿

歌曰：凡立功名主重权 须要坐限命入垣 星满三用居本位 ?命见限福仍坚

火为天市居天蝎 土是太常守磨蝎 金星天秤亦太常 荣显水星在南方

火星占入紫?垣 紫木辰宫为限元 木星三用正临亥 营室角道主兵权

或然两用兼为限 俊誉英雄发少年

金为太常垣在亢宿 土在斗宿 火限在天蝎 水限在星与虚 木限在轸与室 凡此五星若不是限但身命宫亦得

木与紫同在娄角为满用 亦须仁元入垣为紧 凡入垣皆须满三用方为正垣 惟木星两用便是垣也 又云 木星三用为中台局 水星三用号荣名局 金星三用号文昌局紫炁见木土金居命位号紫微舍人 局星甚贵乎有用也 三用则大贵两用则贵有用则不贱 若无用则其星之弱而?也 可知巳此诚造化之所系 且如六甲人以木为财为福 又用以为禄 此星在命诚不可揜 如六戊人以木为囚为煞若命值此 则平生福浅而祸深 岂木星独私于 六甲人而憎于六戊人耶 由所遇非所用耳 如孛在乙人则为禄主 在丁人则为囚 此其所遇无用有用之理甚明 后学所宜深辩也

论嵗徳朝垣歌

天上一星为嵗秀 地下一星名嵗徳 嵗秀嵗徳俱朝垣 天地位中相对禄

大凡共值此宫星一品加官必崇格日月能为此二星弱冠之年荣白屋嵗徳朝垣假令夘生人先定天上太嵗宫主为嵗星星乃天蝎宫卯是后加地下安命宫主为徳星二星同宫及冲对崇勲之宫也天地二盘更以临驾登殿入局崇勲此乃丞相一品极髙之命其宫星不犯退留伏逆为妙如若犯弱退留伏逆为次更凶恶之宫者虽位崇勲而为难也

论入局

只看他贵元局是也 如乙巳?猴之类者 主星居其上则曰入局 要昼夜不相背星辰不相反则曰天乙吉神 若相背相反则曰天官凶位 便看三方主星不要相尅战如尅战则减福 更不系主星居其上则曰闲神入局凶 夫局者 天地精英之所萃 乾坤秀气之所锺 人命主星临之 无有不贵诗曰：贵局元来喜主星 闲神破局不为荣 福禄官魁临吉位 定知摄职至公卿

论升殿歌要?玉堂也

第一躔星妙狮子 次看寳瓶虚日? 第三宫日昴金牛 第四蝎宫房日兎

危月燕儿在子寻 昼太阳兮夜太隂 午宫之上有张宿 酉毕对宫卯日心

须与日月为三元与太嵗相摄 太嵗者 乃酉为金牛 夘为天蝎 或乙巳生人寳瓶 壬癸天蝎 丙丁金牛 六辛狮子 以日为入殿也 与太嵗相干又要是三元主如不是三元主 则无用 既得日月为三元主 而入殿者 更不以五星为用 乃上品之位

论临驾

一星作三四主者 号受权临驾 如为二主星 号选职临驾 为一主则无用嵗驾 怕空也

论登籍歌

帝座加命第一竒 崇勲临夘亦相宜 崇勲在位第三贵 太嵗守勲可凭依

宫星似此号登籍 天地宫中自合仪 勲嵗宫中言贵禄 限行到此世间稀

此宫度者 甲子以寳瓶为第一 座若加天命 第一竒也 人马寅宫为崇勲 加命为贵 若寳瓶子加寅 人马寅加子 巨蟹加丑 磨蝎加未 此是天地合仪星处其中名曰登籍 第一限主乃一品二品之禄 第二运主乃次也 第三宫主则为不明之禄 如此论合仪之星者 定三元而后用 不系三元不可用也

论崇勲

只看他禄宫主是也 如甲禄寅 乙禄夘 有主居其上则曰崇勲 遇于驾殿亦为临驾登殿 若是飞星临之则曰飞星破禄凶 夫勲者功也 崇者髙也 穷则诗书事业 达则号令文章 功名所在万世不冺 载之于竹帛简册之中 无非有功有勲者也

歌曰：窃闻逺禄最相干 星入崇勲不等闲

更得马乗天相禄 男命遭马必贵 女命值马必贫 寅多相逢名为活马 田财相见成败有之 病絶死逢徒然无用 六害相?奔驰劳碌 玉堂者天乙贵人不临辰戌日时 冲而不足 命主?而有情 贵在丑未冲却无妨 禄主临而不贵 人命值而未宜 卦气临命则名利显赫慷慨聪明 嵗破逢身则先败后成 破荡难支 运限逢而财败 六合济而孤贫 倘?天中不祥 尤甚田财身遇 必主破财 阳刃者 凶败也 怕在命官四柱 又忌加见刼亡 若?三刑如虎添翼 君子逢之有权好杀亦难善终 小人值之逢凶好逞多主横死女命逢之主産厄 男命遇此见是非亡刼者 亡为官符刼为大煞 亡神值命?勲印玉马而反吉 独守命宫则驳杂凶顽而狂荡 倘加阳刃难保善终 六害相逢其凶莫比 刼煞在命宜于生乡 忌临衰地 身命限主不可逢加蓦为悖逆之象 冲为白虎之神 在命有贵则吉 运行到此 有日月倾倒之灾 更加恶神 其凶非小 蓦到身命近君不乆末后

尢乖飞?者 凶神身命遇 而必招凶恶 汨没者 淫神 身命限主不可居 更?其禄 好酒破家 在位 加官进爵 不为难

登籍之星多智慧 平生早达动人心 成名金榜全忠孝 天下闻名冠古今

主星临驾受强谟 主性多机与衆殊 非只言官主库藏 他年财榖有盈余

论特进歌

人马双鱼木守春 火居天蝎白羊神 秋金天秤金牛上 双女隂阳冬水神

四季主星登此进 先行日月有其明 因斯宫度闗非漏 细取三元分等伦

此宫度者 乃主星先进 昼生在太阳之前 夜生在太隂之前 在此宫者故曰庙进 如在驾勲故曰特进 如在宫分乐旺庙兼与太嵗相摄者 则曰入进特进则一品二品之贵 庙进则为第二 入进难言 其位纵有 而嵗晚方发 如位隔者 或前进隔 日月两位者 名漏闗处 日月之后者 名曰末后既进要系三元主星 然后观其度数用之

论近帝座

假令 天蝎卯宫为帝座 若二三主居天秤 号曰近帝座 一二三品之贵

论受职星

取本宫对宫上逆数至太嵗是 如戊申人自地盘寅上逆数甲至太嵗上得 庚以水受职 星也受职星临本生太嵗宜为贵人论

食邑星歌

文武尊荣食邑星 住命宫主取元情 午属太阳未属月 申巳水宿辰酉金

卯戌火星寅亥木 子丑遇土来天福 庙顺须封万户侯 怒逆难为荣上爵

论漏闗歌

推命先须觅漏闗 四方三位不相攀 一如申子逢辰月 年上星辰善恶间

星坐之处即照六阳宫 每宫星连对照三合漏闗六位也 漏闗者不在对照三合之内 如申子辰为三合 巳亥为四方 则午戌为漏闗 常在前后二宫

论冲殿歌

嵗后一辰为冲殿乃隂刃也驾后一宫名蓦越 大凢人命防冲越 致祸为灾不可测

驾前宫度嵗后辰 更恐其星行退逆 冲勲冲嵗亦为凶 太嵗支干刑又尅

三元主落在其中 干禄求荣终大隔

本命太嵗后一辰为冲殿驾后一位为蓦殿帝座前一辰为近驾

论救?宫歌

相奴兄疾名为? ?了星辰禄不昌 更有一般消息好 若?嵗时必无妨

论管辰星歌

人生自有管辰星 祸福灾祥自此明 本日生人推本宿 宿中算取甚星临

福星到此皆为福 禄宿临之禄自兴 身命躔之均得力 值囚凶忌定遭刑

凡人之生各有管辰星以主生人祸福如本生月初一日属亢星十四日则属奎星看取奎星有何曜而断人祸福贫富寿夭未尝不自此而基之凡起管辰先置积日以一十七万一千三百单九算去之余者又以二十八算去之不满者从角宿轮起即知管辰星

## 角

角木之度本居辰,春则木兮秋则金。

不怕金星为恶曜,限中只怕火罗侵。

亢

从来亢宿属金垣,四季元来受气全。

最怕火罗为忌贼,同临煞地天天年。

氐

四季氐宫作土看,余时只把火相参。

不怕木气为凶曜,水孛同躔主命难。

夏令只把火相兼,辰戌丑未月作土。

房

房日元是火宫神,最嫌水孛损其身。

命限忽然逢木气,资财积聚福昌荣。

心

心度元来属卯宫,昼生亦与火相同。

夜间是月君须记,仔细推详断吉凶。

心度本是火之余,上弦下弦倚月推。

尾

尾四度兮皆属火,人到寅宫作木推。

木怕金宿火怕水,彼此分明更问谁。

水土相逢能为福,气金若遇祸相依。

箕

箕初是木余是水,土计同行为煞鬼。

春间便把木参详,不可一例言生死。

斗

斗四寅兮是真木,丑宫木土两相关。

余时四季皆言土,惟有春生作木看。

斗四至十春木推,余时及牛全作土。

牛

牛星原不是真星,躔在丑宫变土星。

却喜火罗来克我,限逢木气定伤身。

虚

虚躔是土报君知,水气相逢定失尸。

若遇火罗能发福,祝君细认莫迟疑。

危

危初五度土一般,十二度后太阴看。

若生四季皆言土,昼夜参详莫道难。

四季之昼以土论,夜生月论。

室

室十八度皆属水,土星亦合能为福。

火罗若遇破资财,限值炁金是真煞。

壁

此曜必是壁水俞，土计同行限﨑岖。

火罗作党六亲尅，夫损妻兮妻损夫。

奎

奎二亥宫真木星，戌宫木火两相寻。

纵遇春生为木论，限行水孛亦灾侵。

娄

娄宫戌上正宫神，不是金星是火星。

不怕火罗来尅我，但嫌水孛损其身。

胃

胃四度分皆属土，酉宫金土亦分明。

若生四季皆言土，秋旺余时只看金。

昴

昴为金宿莫胡传，土计相逢五福全。

只怕火罗为恶煞，不居贫难夭天年。

毕

毕六度兮酉昼金，夜月不类同申宫。

水孛原来一般看，上计相逢一例凶。

觜

觜半度兮位在申，宫中是水火无晶。

祝君只把水为主，忌曜惟嫌土计侵。

参

参躔是水在隂阳，金星若会福禄昌。

金水主躔为上吉，限逢土计定遭殃。

井

井九度兮皆属木，未宫木月最难明。

春看木兮夜看月，昼生木月一齐言。

鬼

鬼宿元来属太隂，不分昼夜月当明。

最好金水来助月，惟嫌土计恐伤身。

秋冬时节与金之干者安可弃乎金

柳

柳度分躔午未宫，两宫土论总相同。

惟有午宫嫌木炁，未宫木炁半言凶。

星

星日马宫居正殿，不分昼夜属阳精。

火罗作党六亲尅，木炁相逢是难星。

张

张月鹿兮居午垣，昼阳夜月两般专。

若居隔界在双女，一例都言是月躔。

翼

双女垣中翼火蛇，水为主宰是君家。

不嫌水孛怕土计，金曜相逢实可夸。

轸

轸宿分躔巳与辰，二星皆是水之精。

只怕土计为凶曜，若遇金星福更隆。

右二十八宿度主定人命当论宫当论度又以月令推论

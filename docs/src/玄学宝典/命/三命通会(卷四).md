---
title: 三命通会(卷四)
editLink: true
---

## 《三命通会》卷 四·论十干坐支兼得月时及行运吉凶

甲乙

甲木属阳，乃栋梁之材。

喜生秋冬，遇申子月为吉。

柱见庚辛，譬斧凿之论，主名利。

运行申酉辰戌丑未乡，大能发越，见辛官尤妙。

忌寅午戌合局及透丁火伤官，乃辛苦劳力、作事无成之命，运逢亦不顺。

若合局丁透，有辰戌丑未，干上露戊己，再行财运，伤官生财，却发大福。

乙木属阴，为生气之木，遇春生而花叶茂盛，亦喜生于小春之令。

逢亥卯未甲子辰二局更行北运，虽透丙丁庚辛，亦不妨。

所忌寅午戌火，巳酉丑多，多伤残，再行南运，主夭无疑。

甲乙贵乎木得宜，要知金水旺为奇。

春从南往秋归北，冬夏西行发福基。

甲乙日生人，身坐已酉丑申戌金乡，运行宜土金分野。

若生寅卯辰不结木局，宜时引归土金分野，大贵。

行运亦然。

则官长远。

若生巳酉丑申月，时引归亥卯未寅，取贵非此时者，乃过与不及，却要运行水木局分野，否则贫儒。

柱中原有财星，怕比劫分夺；原无财星，不畏。

如木得金而成器，仁者有勇；金得木而成材，勇者必仁，是乃刚柔相济，阴阳相停。

运行却喜财官，若有木无金，则庚辛亏而义寡；有金无火，即勇而无礼，则乱金太盛。

而无水则枯木太多，而无金则繁，是金木各不一也。

偏阴偏阳，难名之命，纵遇财官，亦不发达。

六甲日用辛为正官，庚为偏官，戊巳为财。

如年月时中透出戊巳辛字，生三秋四季及金土局，财官有用。

如不透出三字，只生三秋四季及金土局，亦作财官论。

见甲乙夺财，丙丁伤官，名利艰难。

若生春夏及火木局，财官无气，虽得滋助，名利亦轻。

喜行西方四季金土分野向官临财之运，不喜东南木火伤官败财之地。

若四柱庚辛俱见，谓之官煞混杂，无去留制伏，反主贫贱。

如主贫贱。

如只有庚，不见制伏，当作鬼论，分身鬼强弱定其吉凶寿夭。

若制伏得中，作偏官论；太过反不为福。

更看日干于所生月内有力无力有助无助，分节气浅深轻重言之。

喜行身旺鬼衰运，忌身衰鬼旺运。

六乙日用戊为正财，巳偏财，庚为正官，辛偏官，若年月时上透出戊巳庚字，生三秋；四季及金土局，财官有用。

如不透此三字，生三秋四季及金土局，亦作财官论。

见甲乙夺财，丙伤官，名利艰难，若生春夏及火木局，纵有财官，无气；虽得滋助，亦轻。

喜行西方四季金土分野向官临财，忌行火木之地，伤官败财。

怕官煞混杂，有煞无制，鬼论；制太过不及也，皆不为福。

更详日干于所生月内有无力助，分轻重言之。

运喜忌同上。

三命通会。

丙丁

丙火属阴，乃太阳之正气，能生万物。

喜生春夏月间，自然成就精神百倍。

更遇天月二德，行东方运，大妙。

虽见壬癸水，不妨。

惟忌戊土透露，减其分数。

大运，岁君相犯，官府刑狱，破财丧服。

生于秋冬，更遇夜时，地支，再合水局，非仆即从，一生离别孤独，贫夭残疾。

丁火属阴，为凡火，可制万物。

金银铜铁，不得丁制，不能成器，喜生夜闻，巳酉丑月令为妙。

正月逢寅，乃天德印元，更得卯字最好。

忌壬癸水。

如日生，多克妻子。

遇南方运，剥官退职；行西北方运，贵。

丙丁日主火为根，金水二星是福源，行运若临西与北，纵然富贵不周全。

丙丁日，自坐申子辰亥水位，又引归金时。

如生寅午巳月，为水火既济，大贵。

夏五月，忌三合火局，火炎水干。

冬子月，忘三合水局，水盛火灭。

水火相停，斯成既济。

大运宜金水分野，却忌过与不及，偏阴偏阳，苗而不秀。

若生申子辰亥月，须要寅午戌巳时取贵。

非此时者，行木运方好，否则虚名不贵。

六丙日用庚辛为财，癸正官，壬偏官。

若年月时中透出庚辛癸字，生秋冬金水局中，财官有用。

如不透此三字，生秋冬金水局中，亦作财官论。

见丙丁夺财，已为伤官，名利艰难。

若生九夏四季火土局中，纵有财官，无气；虽得滋助，亦轻。

喜行西北金水分野，向官临财之运。

若柱中壬癸俱见，官煞混杂，无制反贱。

如有壬无癸，不见制，当作鬼论。

要分身鬼强弱，定其吉凶寿夭。

制伏得中，作偏官用；太过，反不为福。

更详日干于所生月内，有力无力，有救无救，分节气轻重言之。

喜行身旺鬼衰之运，忌行身衰鬼旺之乡。

六丁日用庚辛为财，壬为正官，癸为偏官。

若年月时中透出庚辛壬字，生秋冬金水局中，财官有用。

如不透此三字，生秋冬金水局，亦作财官论。

见丙丁夺财，戊伤官，名利艰辛。

若生九夏四季火土局中，纵有财官，无气；虽得滋助，亦轻，喜行西北及金水分野，忌伤官败财运。

怕官煞混杂，有煞无制，鬼论；制太过，贫。

更详日干于所生月内有无力助，分轻重言之。

运喜忌同上。

戊己

戊土如属阳，乃堤岸城墙之土，止能拒水，不能种养万物。

凡城堤不有刑冲破害，人民得安，喜甲乙木，以煞化印之地。

忌行西方运，纵发而当破当忧。

要火生扶，嫌水克制。

戊己重犯，名利两失；辛庚叠逢，作事进退。

己土属阴，为田地山园之土，可以种养万物，要刑冲破害，即耕凿之论。

喜生春夏辰巳之乡，乃官印之地。

更不值伤官损印。

发福，主为人好置造田丰盈。

行东北方运，尤妙。

更兼亥卯未木，决主富贵，人物稳厚，大宽小急。

值辰戌丑未，乃背禄逐马及劫财刑伤，破耗讼服不一。

戊己日干寻水木，柱中原有还为福。

运临北野及东方，德润身兮富润屋。

戊己日生，坐下亥卯寅位，为勾陈得位。

运行宜水木分野。

生亥子月，要引辰戌丑未巳午时，若生辰戌丑未巳午月，要引亥子时为贵。

盖土得木而疏通，木赖土而培养。

若木重而土少，则崩；土重而无木，乃顽浊无用之土。

巳日丑年月，西方不吉，南方大显。

六戊日，除戊戌为魁罡，其财官喜忌，论子日下。

其余戊子、戊午、戊申、戊寅、戊辰五日，用壬癸为财，乙正官，甲偏官。

若年月时中透壬癸乙字，生春冬水木局中，财官有用，不透此三字，生春冬及水木局中，亦作财官论。

见戊己夺财，辛伤官，名利艰难。

若生三秋四季及金土局，财官无气，虽得滋助，亦轻。

喜行东北方水木分野、向官临财之运，忌行四季西方败财伤官之地。

若柱透甲乙，官煞混杂，无制反贱。

如无乙有甲，无制，当作鬼论。

要分身鬼强弱，定其吉凶寿夭。

制伏中和，作偏官用；太过，反不为福。

更详日干于所生月内有力无力，有救无救，分节气浅深轻重言之。

喜身旺鬼衰运，忌身衰鬼旺运。

六己日用壬癸为财，甲正乙偏官。

若年月时透壬癸甲字，生春冬水木局，财官有气。

如不透此三字，生春冬水木局，亦作财官论。

见戊己夺财，庚伤官，名利艰难。

若生三秋四季及金土局中，纵有财官，无气；虽得滋助，亦轻。

喜行东北水木分野，忌伤官败财运。

怕官煞混杂，有煞无制，鬼论；制太过，贫。

更详日干于所生月内有无力助，分轻重言之。

运喜忌同上。

庚辛

庚金属阳，乃金银铜铁之类，禀太阳而成。

要见丁火制之，方能成器。

如见丙火，遇而不遇。

喜行东南火木之运，明亮，金得制。

如值寅卯临于甲乙，及己午未官星印元得气之乡，皆是发越。

惟居西北方，为金沈水底，是不能成器。

辛金属阴，乃水银朱砂赤碧珍珠之类，秉日精月华秀气结成。

最要金清水秀、土气丰厚地方，并西北方运。

如行辰戌巳东南运，五行四柱不见丁火为妙，见则不能成其器。

如珠坠炉之喻，秀而不实。

尤恐寅午戌成局煞旺，要身强乃当其旺，柱有亥卯未，更见丙丁透，行午未运，发福。

巳酉丑成金局，为温厚造化，行东方运，大吉；不宜南。

庚辛日主号金干，木火相生福自专。

年月时中如会合，东西运步定居官。

庚辛日生，坐下寅午戌巳火，又生寅午戌月，要引金土时，贵。

秋三月及季冬或十一月，引木火旺时，大贵。

运行木火分野，忌过与不及，偏阳偏阴，则苗而不秀。

若通火月气，非巳酉丑申时不贵。

运金土则吉。

比肩三合，成金局，金盛火微。

喜行木火之运。

故金非火不能成其器，火无金无以显其用。

金火相停，方为乘轩衣冕。

若火太炎而无土，则金必败；有土则为铸印之象，陶熔革化而成器，大人之命也，火多金少，金盛火微，皆凶暴之辈。

六庚日除庚戌庚辰为魁罡，财官喜忌，论于日下，庚申、庚寅、庚午、庚子四日，用甲乙为财，丁正官，丙偏官。

若年月时透甲乙丁字，生春夏火木局中，财官有用；如不透此三字，生春夏火木局，亦作财官论。

见庚辛夺财，壬癸伤官，名利艰难。

如生秋冬金水中，财官无气，虽得滋助，亦轻。

喜行东南木火分野、向官临财之运，不喜行西北金水分野、伤官败财之运。

若柱有丙丁，官煞混杂，煞无制反贱。

如无丁有丙，无制，作鬼论。

要分身鬼强弱，定其吉凶寿夭。

制伏得中，作偏官论；制过，反不为福。

更详日干于所生月内有力无力有助无助，分节气浅深轻重言之。

喜行身旺鬼衰运，忌身衰鬼旺运。

六辛日用甲乙为财，丙正官，丁偏官。

柱中年月时透甲乙丙字，生春夏及火木局中，财官有用；如不透此三字，生春夏及火木局，亦作财官论。

见庚辛为夺财，壬伤官，名利艰难。

若生秋冬及金水局，财官无气，虽得滋助，亦轻。

运喜东南火木分野、向官临财，不喜西北金水分野、伤官败财之运。

怕官煞混杂，有煞无制，鬼论；制太过，不福。

更详日干于所生月内有无力助，分轻重言之。

运喜忌同上。

壬癸壬水属阳，乃甘泽长流之水，能滋生草木，长养万物。

独喜春夏生人，秋冬值令，则无生意。

若见寅午戌官星，得生助之气，名誉自彰。

金局生八月，名利两遂，水局生三月，为天德主贵。

地支亥卯未，行南方运，发财。

癸水属阴，乃大海无涯之水，不能生长万物。

一云雨露润泽之水，滋助万物。

喜春秋间，运行巳午戌地，发福非常。

大忌辰戌丑未运，成败。

地支亥卯未合，伤旺益财。

无寅甲，亦发名利，如见己土丑未月，更带三刑，平常衣禄，初中未济，终末荣发。

若五行有救，身旺，运喜财官，亦主贵显。

壬癸日生水为主，根基惟在火与土。

春秋来往发财官，冬夏东行为得所。

壬癸日生，坐下辰戌丑未巳午，为玄武当权。

运行宜火木分野，过与不及，偏阴偏阳，则贵而不实。

若生四季巳午月，引亥子时；或冬生，引辰戌丑未巳午时，俱贵。

非此时，虚名虚利。

运喜金水分野，生助为荣。

无金则水绝。

忌比肩劫财。

冬十一月三合结局，水涨横泛而土崩。

故水无土则滥，土无水则干。

土得水而受润通气，水得土而成堤为河，二者不可偏倚。

若更气运得宜，无不贵显。

其刑合、拱合等格不在此论。

六壬日除壬辰为魁罡，财官喜忌，论于日下。

壬寅、壬子、壬申、壬午、壬戌五日用丙丁为财，巳正官，戊偏官。

四柱透丙丁巳字，生九夏四季火土局中，财官有用；如不透此三字，生九夏火土局，亦作财官论。

见壬癸夺财，乙伤官，名利艰难。

若生春冬及水木局中，财官无气；虽得滋助，亦轻。

喜行南方四季火土分野、向官临财运。

柱见戊己，煞官混杂，无制反贱。

如无己有戊，不见制伏，作鬼论。

要分身鬼强弱，定其吉凶。

制伏得中，作偏官论，制过，不福。

更详日干于所生月内有无力助，分节气浅深轻重言之。

喜行身旺鬼衰运，忌行身衰鬼旺运。

六癸日用丙丁为财，戊正官，己偏官。

若四柱透丙丁戊字，生九夏四季火土局，财官有用，若无此三字，生九夏四季火土局中，亦作财官论。

见壬癸夺财，甲伤官，不利。

若生春冬水木局中，财官无气。

喜行南方四季财官之运。

怕官煞混杂，有煞无制，鬼论；制太过，凶。

更详日干于月令内有无力助，轻重言之。

运喜忌同上。

## 《三命通会》卷 四·论十二月支得日干吉凶

子月甲乙日得子月为印绶，喜见官露印，忌坐天财、伤印。

岁运喜忌同。

丙丁日为官，贵，阴阳和合。

喜露财、官、见三合、六合、官印合，须考月令中气。

身旺喜财、官，身弱喜印旺。

忌七煞伤官、岁运伤为福之地，丁得之偏官，两阴相攻，喜身旺有合制，忌身弱无合露，正官及四柱带多无制伏，运喜身旺合偏官，忌身弱。

戊己日为财，喜露财身旺，忌坐刃透比。

不遇亥子日生，难为财运。

喜身旺与财，身弱喜旺，忌劫。

庚辛日为长生财，喜坐露财身旺，忌无财身弱。

如四柱全无财星，便不是长生财，只是伤官背禄，月令须时带偏官，庚日丙时巳时，辛日丁时午时便为有制，吉。

次宜日时带诸不见之形，贵。

如年日时三官皆不遇，其命可知。

行运身旺喜财，身弱喜旺。

通忌比、劫。

壬癸日，壬为旺，癸为建禄，只是身强，奈名利二者却被月令销熔尽了，颇宜时带偏官，贵，如壬日戊巳时，癸日巳午时是也。

次宜日时带诸不见之形，贵。

如年月时三宫皆不遇，其命可知，运喜行偏官，忌正官。

丑月甲乙日得丑月为杂气官，贵。

喜官星透干；不透要冲，既透怕冲。

运喜行财，忌官藏无冲、官煞混及伤官。

官爱多合。

身旺喜财、官运，身弱喜行旺地。

忌煞伤岁同。

丙丁日为杂气财，喜财透干，忌羊刃、比肩。

运身旺喜财，身弱喜旺通。

忌劫、财。

若不遇申酉丑日生，难为财。

戊己日为余气财，月初小寒后七日半生，有癸水余气，无比肩败财，羊刃亦能发财，贵。

如过期生，丑中无利无害，平平。

日时二宫能带诸贵格，亦可发。

有余气财贵者，喜财露身旺，忌财衰身弱。

运喜忌同。

庚辛日为自库之月，只得身强、少病、多安、寿考，月令中更无物可采。

颇宜时偏官，贵；及带日时诸不见之形，依然发福，时贫官，庚日丙时巳时，辛日丁时午时。

运喜行合偏官，忌正官。

壬癸日为杂气财，贵。

喜透印见官及刑冲，忌印伏。

运宜行官印之地，忌财伤印。

余同前论。

寅月甲日得寅建禄，乙日旺相。

月令中无格可取，只利得身旺年久。

颇宜带时偏官及日时诸不见之形，贵。

时偏官者，甲日庚时申时、乙时辛时酉时。

如年日时三宫无格可取，终身可知，有偏官者，喜行合偏官运，忌正官。

丙丁日为印，贵。

喜坐官露官、再露印星。

忌露财。

宜行官、印运，忌财、伤印。

戊日为偏官，贵。

两阳相攻，喜身旺，忌身弱。

偏官有合莫制，无合要制。

运喜身旺合制，忌身弱正官及再行煞乡。

己日为正官，贵。

阴阳和合，喜坐露财、再露官星、三合六合、身旺。

忌七煞伤官。

官爱明合。

身旺喜行财、官，身弱喜旺。

忌七煞偏官。

庚辛日为财，喜财多露身旺，忌坐刃透比。

身弱不遇寅卯日，难为财运，身运喜财，身弱喜旺，忌劫同。

壬癸日为长生财，喜财透干，忌伏藏。

如柱无财透。

便不是长生财，只是伤官背禄。

月令颇宜时上偏官，壬日戊时巳时、癸日巳时午时，须及年日时诸不见之形，贵。

如三宫皆无格，难言好命。

运身旺喜财，身弱喜旺。

忌身弱正官。

卯月

甲日得卯，旺相。

乙日得卯，建禄，甲乙生卯月诸格无取，只利得身强命长。

颇宜带时上偏官及诸不见之形，贵。

偏官者，甲日庚时申时、乙日辛时酉时。

若年日时三宫无此，其命平常，原带偏官，喜合，忌正官运。

丙丁日为印，喜露官印二星，忌天财运同。

戊日为正官，喜坐财露官、三合六合、身旺。

忌煞伤。

官爱多合。

运身旺喜财、官、身弱喜旺。

忌七煞伤官。

己日为偏官，喜身旺有合，无则要制。

忌身弱无合及露正官。

运喜忌同。

庚辛日为财，喜透自旺。

不坐寅卯日，难为财，忌坐劫露比。

运身旺喜财。

身弱喜旺。

忌劫、比同。

壬癸日为长生财，喜坐露财；如柱无财，便不是长生财，只是伤官背禄，月令颇宜带时上偏官，如壬日戊时巳时，癸日巳时午时，须是带诸不见之形，贵。

运身旺喜财，身弱喜旺。

带偏者官，喜合偏官。

忌劫财、正官。

辰月甲乙日生辰月为杂气印，喜见官星及印露，不露要冲，既露怕冲。

忌见财多伤印。

运喜忌同。

丙丁日为杂气官，喜官透，不透要冲。

见财身强发福。

忌官伏无冲及煞伤。

运身强喜财、官，弱喜旺。

忌煞伤同。

戊己日为杂气财，喜财露旺，不露要冲。

忌财伏无冲，坐刃比肩。

不坐亥子辰日，难为财。

运身旺喜财。

弱喜旺。

忌劫同。

庚辛日为余气财，贵。

清明后七日半有乙木余气，方可发。

如月初生，无比刃夺财皆可发。

过期则辰中无利无害，平平。

如日时带诸贵格，亦发。

运有余气财，身旺喜财地，忌身弱劫地财衰。

壬癸日为自库，只是身强少疾，月令无贵可取。

颇宜时上偏官及日时诸不见之形，贵，依然发福。

勿拘月令。

运如时偏官者，喜行合制，忌行正官，伤官。

巳月

甲乙日得巳月为财，贵。

不生于巳午日，难为财。

亦名长生财，贵，戊土露则财星愈光，丙火露则伤神益壮。

喜身旺财露，忌坐丑露比。

运身旺喜财，身弱喜旺。

丙日建禄，丁旺相。

丙子生巳月无可取用为福，只是身旺年长。

颇宜时带偏官及日时之贵格。

又丙丁巳月亦是长生财，贵，要财露，如不露，只是伤官背禄。

月令是长生财，喜行财运。

带偏官，喜合运，忌动财、正官。

戊己日为卯，亦是建禄，何以别之，只年月时露丙火为印；丙不露，更有壬癸字者，只是建禄、印绶、贵。

喜露官星及行官印之地，忌伤官印。

如建禄，时宜带偏官。

喜自身强旺，运宜合偏官，忌正官。

庚日为偏官，贵。

印与同官，喜身旺合制，有合莫制；忌身弱无合，正官运亦同论，忌再见偏官，全无制，多夭。

独庚申日则不然，何者？巳中有土，能生金，金既长生，又自坐禄，何夭之有。

更看壬露无丙、癸露无丁、甲露戊衰，乙露巳病之机何如。

辛日为正官，辛为天德，喜官再透及财露。

官爱多合及三合六合之地，忌坐七煞伤官。

运身强喜财、官，身弱喜旺，忌七煞伤官。

壬日为偏官，喜身强，偏官有合莫制。

忌身弱露官。

运喜身旺合偏官，忌身弱旺官全无制伏，多夭。

癸日为正官，喜露财官、三合六合、身旺，忌七煞伤官，官爱多合。

运喜身旺及官印之地，弱则喜印，忌煞。

午月

甲乙日得午月为财，贵。

亦为长生财，己土露则财愈显，丁火露则伤益壮。

喜身旺，忌刃比。

运身旺喜财，身弱喜旺。

忌比、劫。

丙月旺相，丁日建禄。

丙丁人生五月无可作福，只身旺年长。

颇宜时带偏官及日时诸不见之形、贵。

又丙丁生午月是长生财、贵，要财露，如财不露，只是伤官背禄。

月令带偏官青，喜行合制运。

有长生财者，喜行财运。

戊己日为印，亦为建禄，何以别之，年月时干露丁为印；喜透官印，忌财无印，作建禄论。

庚日正官星，身弱喜旺，忌七煞伤官、岁运伤为福之地。

辛日偏官，喜身旺合制，有合莫制，亦利土出火藏，忌身弱无合及正官。

运喜身旺合偏官，忌正官、再见偏官。

壬日正官正财，喜身旺、三合六合，忌七煞伤官，官爱多合。

运身旺喜财、官，身弱喜旺。

忌七煞伤官、岁运伤为福之地。

癸日为偏官，喜身旺，偏官有合莫制，忌身弱无合、正官。

运喜忌同。

未月

甲乙日见未为自库月，主身强少病，但无一物可用为福。

颇宜时偏官及日时带诸贵格，不必拘月令。

运喜合偏官，忌正官、再见偏官。

丙丁日杂气印，喜官及印露，不露要冲。

忌印伏无冲与财运。

喜官、印，忌伤官、岁运伤为福之地。

戊己日杂气官，贵。

喜身旺与财及官透，不透要冲。

官爱多合。

忌官伏无冲兼煞混伤官。

运身旺喜财，身弱喜旺，忌七煞伤官、运岁伤为福之地。

庚辛日杂气财，喜身强财透旺，不透要冲。

忌财伏无冲、羊刃比肩。

运身旺喜财，身弱喜旺。

忌比、劫、岁运伤为福之地。

壬癸日为余气财，如遇小暑血七日后生，则不为杂气，长生财，贵。

小暑七日半生，有丁余气，谓之禄马同乡，无伤官，无夺财，颇能发福。

如过期生，未中无物可取，主平常。

喜官透财露，身旺，忌七煞伤官。

运身旺喜财、官，弱喜旺。

忌七煞伤官同。

申月

甲日申月为偏官，喜身旺合制，忌身弱正官，运亦然，尤忌再见七煞。

乙日申月为正官，喜身旺、露官透财、三合六合，忌七煞伤官。

官爱多合。

运身旺喜财，弱喜旺。

忌劫、财。

丙丁日为财官。

丙见壬，七煞；丁见壬，正官。

喜身旺露财官，忌伤七煞。

运身旺喜财，弱喜旺。

忌劫、财。

戊己日为长生财，喜财露，如柱中无财，便不是，只是伤官。

月令宜时带偏官及诸贵格。

月令中虽有长生水为财，内有戊土，为害。

运喜行长生财为妙。

身强喜财，弱喜旺。

时偏官，喜合制，运忌正官身弱。

庚日为建禄，辛为旺相。

月令中别无可取为福，只是身强年长。

颇宜时带偏官，有合莫制，有制莫合。

运忌正官。

壬癸日为印，喜露官透印，忌财。

运亦如之。

酉月

甲日酉月为正官，喜身旺、露官见财、三合六合。

忌七煞伤官。

官爱多合。

运身旺喜财、官，弱喜旺，忌七煞伤官。

乙日得酉月为偏官，喜身旺，有合莫制，有制莫合。

忌身弱正官，运亦如之。

再忌见七煞运。

丙丁日为财，喜身旺露财官、三合六合，忌刑冲破害，比肩、劫财。

运身旺喜财，身弱喜旺。

忌劫夺。

戊己日为长生财，如柱中不带财露，便不是，只是伤官。

月令颇宜时带偏官及诸贵格，偏官格喜合制。

运身旺喜财，身弱喜旺，忌劫、财。

庚日为旺相，辛日为建禄，月中无物可取，只是身旺年长。

颇宜时带偏官及日时诸贵格。

有偏官喜合或制，忌正官。

运亦然。

壬癸日为印，喜露官透印，忌财，运亦如之。

戌月

甲乙日戌月为杂气财，喜生旺财透，不透要冲。

忌财伏无冲、比肩、羊刃。

运亦然。

丙丁日为自库月，亦主身旺年长。

戌中无物可取为福，只宜时带诸贵格为妙。

运亦然。

戌己日为杂气印，喜正官印透，不透要冲。

忌印伏无冲、有财伤印。

运忌伤官、伤印。

庚辛日为杂气官，贵，要身旺印全。

如官透，冲则用官；贵；印透，冲则用印，贵，不透要冲，忌官伏无冲。

官爱多合。

运身旺喜财、官，身弱喜旺，忌七煞伤官。

壬癸日为杂气财，要身旺、财官双全为贵。

财透，冲则用财；官透，冲则用官，不透要冲，忌财伏无冲。

运身旺喜财，身弱喜旺。

忌劫奈。

亥月

甲乙日得亥月为印，喜露官透印为福，忌财。

运亦然。

丙日为偏官，有合莫制，有制莫合。

喜身旺，忌身弱正官。

岁运同。

丁日为正官，喜透财、露官、身旺，忌七煞伤官，多合。

运亦然。

庚辛日为长生之财，如柱中全无财露，只是伤官背禄。

月令颇宜时带偏官、日时诸贵格。

喜财露自旺，忌无财身弱。

运亦然。

壬癸日，壬为建禄，癸为旺相，福无可取，只是身旺年久，颇宜时带偏官及日时诸贵格。

如得时偏官，运喜行合偏官，忌正官。

## 《三命通会》卷 四·论五行时地分野吉凶

按王氏所谓二气者，阴阳也；五行者，金、木、水、火、土也，时者，春、夏、秋、冬也；地者，冀、青、兖、徐、扬、荆、梁、雍、豫也。

盖天有阴阳，行于四时；地有五行，具于九州，正朱子所谓五行质具于地、气行于天，故天有春夏秋冬，地有金木水火，皆以时地相为用也。

今之谈命者，但知论阴阳五行而不知兼论方隅与昼夜阴晴，所以有年日月时同而贵贱寿夭迥异，便谓五行无据，启世人不信命之疑，亦诬点。

嗟夫，人生天地，莫逃五行；九州分疆，风气异宜，阴晴寒暖，理难一律。

人禀天地灵气以生一时，得气各自不同，所以贵贱寿夭难以八字拘也。

且以甲乙寅卯属木，生于兖、青为得地，春令为得时。

丙丁巳午属火，生于徐、扬为得地，夏令为得时。

戊己辰戌丑未属土，生于豫州为得地，四季月为得时。

庚辛申酉属金，生于荆梁为得地，秋冬为得时。

壬癸亥子属水，生于冀、雍为得地，冬令为得时。

况昼夜阴晴之间有寒有暖，阴阳造化之内有喜有忌，生克制化，抑扬轻重，妙在识其通变，不可执一论也。

论木正春木，令木也，晴则花叶敷荣，雨则寒其萌蘖。

正月生者，虽三阳交泰，寒气未除，见火则生意蔼然，富贵无敌。

火多泄其元气，徐、扬人昼生者疾。

火土问躔，富而且贵；有土无火，仅足衣资而己。

逢金折伤之患，得火制之为福。

见水不为子母相生，盖初春之木，才有生意，见水则寒，反不为吉。

冀，雍生者，贫寒，男滥而女淫也。

二月之木，生意畅茂，遇土培植为佳。

火土同行，富贵而寿。

火盛亦泄其气，盖花木始含英而真阳发散故。

兖、青人富贵无虞，徐、扬人美中不足。

干支有壬、癸、亥、子者，咎也，水生之，太过，性情流荡，离祖迁居。

土金水会，夭折无疑，贱贫而寿。

逢金伐之，旺处遭伤，┥ 其生意，岂天地生物之至仁耶？先正有云，春木虽旺，不宜逢金者，此也。

三月之木，正条达长茂之时，春阳和煦，万紫千红。

雨水浸淫，根株摇动。

见土则根深蒂固，福寿绵延。

见火则木通火明，文章秀发。

逢金伐木，荆、梁生者凶，徐、扬之人富贵。

喜火土，忌金水，运喜东南，西北不利。

夏木病巳死午墓未者，盖南方火盛，泄其真气故也。

阴雨则吉，亢晴则忌。

四月木未甚衰，火未甚旺，见微火则枝叶茂繁，荫庇发福。

值盛水则水神飘荡，男女淫奔。

见土利就名成。

火土同躔，干支有壬、癸、亥、子者、富贵。

逢金克之，灾讼不免，徐、扬人反吉。

五、六月之木，喜雨水、夜生九奇，值此者富贵而寿。

火盛无水者贫夭。

夏令炎威火盛，烁石流金，木有枯槁之患，徐、人干火多者，有疯痨荧燎之凶，或水制，或夜生，或阴雨天，化凶为吉矣。

得土以培其根，得水以达其枝，若水土同行，非惟富贵，且寿考康宁矣。

见金不能克木，火旺金柔，有子复仇故也。

若小暑以后土多，亦忌，盖衰木不能克旺土也。

兖、青生者，为财。

大抵夏木喜水，与他时不类。

秋三月之木，惟欲晴雨得宜，亢旱则物皆枯槁，淫雨则物不收成。

初秋之时，炎威未退，不宜与火同行，阴雨生者最妙。

见金虽有剥刻之嫌，然火气尚炎，金气未盛，不为害也，处暑以后荆、梁生者忌之。

金水同行，化凶为吉；逢土培植，利就名成。

水盛无土，冀、雍飘荡无居，徐、扬人反凶成吉。

八、九月之木，正凋零之时，昼火同躔者，贫夭，盖秋阳燥烈，木皆枯落故也。

或夜生，或阴雨，或水解之，方吉。

兖、青人文章富贵，见水有漂流之患，盖秋水非滋木之时也，冀、雍人尤忌。

得土栽培，根基稳厚。

见金反吉，盖金司令，则万物摧落，既无长养以遂其生，又未归根以复其命，所可借者，在一金耳，苟无金制以成其器，则为天地间一朽木，此所以仗斧斤之力斫削成器而为栋梁之用，正所谓斧斤以时入山林，木不可胜用也。

气运宜往东方、南方。

冬木正肃杀之时，复命归根，微有小春生意，以见造化无终穷之理，易曰：“硕果不食”者，此也。

生于晴明者最佳，值阴雨则凝冰积雪也。

十月之木，遇火贵而有寿，盖冰寒土冻，仗火以温暖其根故也。

火土辅运，富贵双全。

见金虽无害其根本，未免骨肉参商。

得水则有滋助之意，徐、扬人利就名成，冀、雍人贫寒孤克。

若子丑月之木，喜火融之，与土同躔，位登台鼎。

见水凶克，盖冬水，令也，木寒，木也，冬木遇水而寒，无火温之，则冰凝冻合，而生意摧折矣，贫贱者寿，富贵者夭。

见金虽伤不寒，盖木任冬令归根者，斧斤无所施，凋零者，斫削可成器，所以见金而无咎也，徐、扬、兖、青生者有陨自夭，荆、梁、豫人虽忌，亦不过枝叶之伤耳，其本根则自若也。

干支得丙丁相制者，却能富贵，岂独免祸而巳。

气运宜往南方，冬木喜南奔也，东方次之。

论火三春之火，其气温然而始着也；晴则借木而明，雨则湿木而晦。

正月微阳之火，隐于木中，虽有可亲可爱之意，但冰霜之气未消，遇木生之，则阳气发挥矣。

逢金为财，徐、扬人富而好礼。

金木同行，官居鼎鼐。

逢金值水，夭折无疑，荆、梁、冀、雍之人尤甚。

见土盗泄微阳，浮薄卑贱。

二月见木，败处逢生，木秀火明，文章富贵人也，但不宜有水，盖湿木不生无陷火也。

谷雨以后生者，微水无凶，盖土司时、木主令，化凶为吉也。

兖、青、徐、扬生者富贵何疑。

土与金，正月同论，但辰月土差旺耳。

夏令之火，阳气之极，草木为之焦枯，江河为之枯涸。

晴则流金烁石，真阳尽泄；雨则水济其威，方得中和，反应荫庇发福。

四月火势渐盛，逢日争光，未能全其忠爱，虽富贵亦主夭亡，贫寒者寿而多子，孤独艰辛。

见金名成利就，逢土有权有谋，遇木富而好礼；微水济木，其贵不可言也。

五、六月生者，火炎之极，得水制之，则都将相，惟冀、雍生人水不宜盛，盖旺火投于盛水，不能不伤故也，得土制木解，则富贵过人矣。

见土略泄其盛而有权衡之贵，又好施惠及人，但施恩反怨耳。

盖火能生土，亦能燥土故也。

见木生，过反伤青、兖、徐、扬人根基，虽富贵难免夭亡，冀、雍、荆、梁人富而益富。

遇金为财，火烁金流，反有破财荡家之患。

水土同行，名成利就。

日战月刑，忠孝有亏，凶祸孤克，夜生减轻。

气运宜往西北南，东大忌。

秋初之火，炎威未退，土传生气，水不能克，反主贵荣。

见木助之，徐、扬、兖、青人干支火多者，虽富贵而寿不永。

见金为财，富贵豪侈。

逢土则息，显达非常。

八、九月失时之火，见木生，生之意无穷，富贵无故。

金木同躔，官居宰辅。

有金无木，主弱敌强，不免有争攘之事。

冀、雍、荆、梁人同财致祸。

与土同躔，泄其真元，孤刑冷退，得木助之，斯为美矣。

见水凶夭。

运喜东南，西北忌之。

冬月之火，人多亲之，晴霁则明，阴雨则灭。

故见水为凶，木生为贵。

有水无木，轻者疾，重者夭，虽生富厚之家，不免冷退，徐、扬、兖、青人得水制之，无咎。

逢土泄之，弱中又弱，蹇滞终身，小寒之后旺土，晦其光明，定主昏愚瞽目。

见金为财，青、兖、徐、扬人主富，荆、梁、冀、雍人助难为凶，谓金之子，水也，克其母，子则乘势报仇，无木解之，有刀兵狱讼之厄，肿痢没溺之凶，干支木盛者，减轻。

大抵冬火喜木，忌水。

运宜东南，西北大忌。

论土土值春时，土膏脉起，万物含生，木气发泄，前哲所谓病寅死卯墓辰者，良有以也。

雨则阴凝土湿而荫甲不舒，晴则冻释阳和而生意发越。

故春令之土一接阳气，就能发育万物。

正月之土尚有霜寒，遇雨则冻，遇水则冰，值木则病，惟得火以温之，则荣华莫比。

逢金制木，亦名利两成。

二月之土，正木盛土崩之时，遇木同躔，有脾胃肠风痔漏之灾，轻者疾，重者夭，徐、扬人干支有火而值昼晴者，无咎。

见火同躔，位登台鼎。

见水则凶，冀、雍、青、兖人土浑水浊，终有水涌土溃之危，盖水生旺木而伤土也，值此者贫寒疾夭，徐、扬、豫人干支火者反吉。

见金以泄土气，难免灾凶。

三月之土，渐有生意，盖土旺季月故也，有火温燠则阳气发舒而生物茂矣。

见木非疾则夭，徐、扬、豫人无害。

水木同度，贫薄无聊，冀、雍、兖、青人尤甚。

见金制木，反凶成吉。

运喜南方，西方次之。

土旺长夏，火盛土生之故也，阴雨则湿养万物，故见水为吉；亢旱则田畴龟拆，故遇火为凶。

孟夏之土，炎气未盛，终喜火以助之。

逢木则疾夭无疑。

见水为财，徐、扬人富足，见金遇木则贵，逢水则贫。

五、六月之土，见火则燥，而万物焦枯，徐、扬人干支火盛者，有火焚风血之灾，轻者危，重者死，或阴雨，或夜生，虽灾不甚。

冀，雍人干支有壬、癸、亥、子者，富贵非凡，见水滋养万物，主富贵文章。

见木疏通其性，多聪明特达。

遇金无用，盖火盛金衰不能制木，所以金无用也。

气运宜行西北，最忌南方，盖夏土逢火，太燥故也。

土逢秋令，金气盛旺，泄土而气薄矣。

晴雨须要得宜。

七月之土，火气未除，土性尚燥，喜水滋之，则万物实矣。

若火太盛，亦有燥土之嫌，得水济之为妙。

逢木为灾，徐、扬、荆、梁人无忌。

八、九月之土，见木则不能克，此万物凋零之时，金气生旺，子复母仇，荆、梁、徐、扬人富贵而寿。

见金泄气太甚，西北人不免有冷退怯弱之患。

见火助之，文武名高，君子小人皆吉。

见水为财，徐、扬、豫人富而无敌，冀、雍、兖、梁人，水过盛者，反主贫薄，戌月仅可。

运喜火土之乡，水木金方有忌。

土于冬也，正天地肃杀之时，寒亦至矣，虽一阳下生，土脉未温，值水雪，则冰寒土冻。

见火日则寒谷回春。

十月之土，惟喜火以温之，则土脉阳和而万物归根矣。

见木则凶，逢金则滞，遇水则主孤寒，徐、扬人干支火多者可富。

子丑之月，寒气之极，火日融和，功名成就。

见木最忌。

见火解之为吉。

见水则阴气愈甚，水寒地冻，轻者疾，重者夭。

见金亦主贫薄。

岁运南方最佳，北方大忌。

论金

春日之金，木旺火相。

非金得气时也，绝寅胎养于卯辰者，盖造化无终极之理也。

是以春令之金，晴明吉。

阴雨则滞。

正宜遇土以生之，谓其将绝而有生意耳。

正月之金，见木为财，木神太旺，仅足衣资。

土气尚寒，未能生助，艺术显名而巳。

火若问躔，男女重婚重嫁。

见火遇土，富贵非常，逢水泄之，孤寒懦弱。

二、三月之金，见土则生，生之意无穷，主人富贵而寿。

逢水泄其元气，亦主贫薄无情。

见火则囚，金遇鬼，贫夭无疑。

土生水制为吉。

见木而有困滞之灾，盖春木盛旺，以微弱之金而欲制之，是犹以婴儿而御强敌，其不格也明矣，犯此者必有求荣反辱之虞，官讼争攘之事，谓其仁义相刑故也，荆、梁、豫人逢之主富。

徐、扬人干支土多者，贵显，气运土乡最吉，金乡次之。

夏月火盛，金至柔也，晴则日烁金流，雨则水滋金润，故夏令之金，俱宜见土，主人有出将入相之权，金马玉堂之贵。

见火则火炎金烁，贫夭居多，虽富而夭淫贱。

见木为财，荆、梁、豫人多主富贵。

遇水孤寒，盖弱金不能生水故也，若与火土同行，则富贵康宁。

运喜土金木火，最忌秋金肃杀、万物凋零，苟纵而不抑，则生生之意绝矣，晴则火煆金坚，雨则水润金明故也。

七、八月之金得令，其性刚强，仗火以制其威，则有玉带金鱼之贵，盖顽金无火不能成器故也。

见水泄其旺气，金白水清，多主词林清贵。

水火俱无，则主夭折。

见木为财，徐、扬人富而且贵。

遇土则隐彩埋光，虽有财而不发，孤者多，经云：秋金埋土而反旺也。

逢木而贵，徐、扬、兖、青人见之尤佳。

九月生者，金气稍退，遇火夜生为奇，昼生少利。

逢木则克，反应骨肉参商。

见水济之，冀、雍人不免冷退，徐、扬人又何忌焉？逢土亦晦，兖、青人富贵居多，豫人困滞。

运喜东南，西北忌之。

冬月天气严肃，金伏藏之时也，盖金之生也，胎于春生于夏旺于秋至冬而死者，谓其畏寒无生意也。

晴明则金清水秀，雨雪则水冷金寒，所以冬月之金，得火融之，然后可以夺其寒气，则富贵非常矣。

初冬之金，见火则为伤残、徐、扬人干支无土日生者贫夭。

夜生者孤寒。

遇土则衣禄丰足。

见水木，俱不利矣。

子、丑月生者，亦喜火以温之，徐、扬人无火亦喜遇土得火为贵，冀、雍人有土无火者，孤贫，盖寒土非生金之资也。

见水则寒，西北人贱贫疾夭。

徐、扬人干支有火土者，福寿康宁也。

遇木为财，主富，享闲中之福，兖、青人则有妻孥犯分之事，盖衰金不能制木故也，荆、梁、豫人则吉。

运喜东南，西北最忌。

论水

春月之水，孰不谓其病寅死卯墓辰为至弱矣，殊不知水为阴气，生申旺子。

秋冬之时，其气翕聚未散，故水常涸，春至，阳气上蒸，阴气下降，故雨露既濡而水生发，此水势之常耳。

星家以活水生于卯者，良有以也。

晴则春水溶溶，雨则汪洋泛滥。

正月生者，水有寒气，见火则冰融冻释，富贵雍容。

得金相助，徐、扬生者最佳。

逢木无火，则水冷木寒，未有生意。

遇土克水，亦主贫寒。

土制金生，衣资丰赡。

二、三月之水，浩无边际，见土则有堤防，昼则富贵，夜则流移，生于谷雨后者，或主淫邪痹惫之疾，盖土浑水浊故也。

见火则水火相刑，灾讼不免。

遇金生水，泛滥无情，徐、扬人干支得土者，无咎。

见木泄之，能施惠及人。

兖、青人生于二月中旬者，木气正旺，盗其元神，则生风怯之疾。

得金助之，无患。

夏水失令，逢火则干涸矣，所以忌晴而喜雨也。

初夏之时，水犹泛滥，得土止而不流，则福气深厚，但不宜与火同行，盖火盛则土燥而水涸，徐、扬人干支无金水者疾夭也，逢水利就名成。

金若生之，反主孤克，盖夏令金衰，母弱不能生子而反伤于母也，荆、梁、豫人值之则吉。

五、六月之水，正能滋助万物，喜土同行，生时更值阴雨者，主富贵文章，见火则有涸水之嫌，轻者疾，重者夭，得水济之，凶中反吉。

见木亦主富贵豪雄，兖、青人泄其真气，非佳。

逢金气弱，无力生水，不可例以母曜论之，反主孤克；干支有金水者，吉。

运喜金水，火乡最忌。

水生秋令，正水清秀之时也，晴则清澈无瑕，雨则潦水浑浊。

七月之水，正能滋实万物，不宜与火同行，徐、扬火多者，贫夭无依。

金为母曜，适当其时，子母相生，文章清贵。

土来同处，化祸为祥，木若联行，亦行贵显。

八、九月之水，遇令星则福寿难量。

金火同，则功名炬赫。

见木终被疏泄，不免先成后败。

火若同垣，恩金失力，虽有治民服众之德，未免痰疾刑伤。

见土虽凶不凶，盖秋令金最能化难为福，徐、扬、豫人干支土多者，亦困滞终身。

运利西北，东南失宜。

冬月司令之水，寒气严凝之时也，雨则冰凝，晴则冻释，故冬三月俱喜火以温之，则富贵无虞矣。

见金子母相生，徐、扬人金紫玉堂之贵，冀、雍人水冷金寒，虽相生而反贫薄，得火同行为吉。

逢土金，骨肉参商，冀、雍人赖以堤防而无泛滥之患也。

遇木，水寒木冻，俱无生意，贫夭无疑，徐、扬人干支火多者，富寿。

木土同垣，制煞反吉。

丑月生者，贵显，运喜南方，东方次之。

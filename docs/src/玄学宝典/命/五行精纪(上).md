---
title: 五行精纪(上)
editLink: true
---

## 第一卷

论六十甲子上

甲子　乙丑 海中金

丙寅　丁卯 炉中火

戊辰　已巳 大林木

庚午　辛未 路旁土

壬申　癸酉 剑锋金

甲戌　乙亥 山头火

丙子　丁丑 涧下水

戊寅　已卯 城头土

庚辰　辛巳 白腊金

壬午　癸未 杨柳木

甲申　乙酉 泉中水

丙戌　丁亥 屋上土

戊子　已丑 霹雳火

庚寅　辛卯 松柏木

壬辰　癸巳 长流水

甲午　乙未 砂中金

丙申　丁酉 山下火

戊戌　已亥 平地木

庚子　辛丑 壁上土

壬寅　癸卯 金萡金

甲辰　乙巳 覆灯火

丙午　丁未 天河水

戊申　已酉 大驿土

庚戌　辛亥 钗钏金

壬子　癸丑 桑拓木

甲寅　乙卯 大溪水

丙辰　丁巳 沙中土

戊午　已未 天上火

庚申　辛酉 石榴木

壬戌　癸亥 大海水

夫六十甲子者，起于轩辕，作于大挠。

大挠者，轩辕之史官也。

考天书三式，以十干十二支衍而成之，为六十甲子，三式者，即轩辕感玄女所授之书（烛神经）

## 论六甲纳音法

《六微指论》云：天气始于甲，地气始于子，子甲相合，命曰岁，以十干配十二支，周而复始，则六甲成矣。

凡欲知纳音者，谓子午数至庚，丑未数至辛，寅申数至戊，卯酉数至己，辰戌数至丙，巳亥数至丁，得七者，西方素皇之气，纳音属金也；得三者，南方丹天之气，纳音属火也；得九者，东方阳九之气，纳音属木也；得一者，中央总统之气，纳音属土也；得五者，北方玄极之气，纳音属水也。

故颂曰：“七金三是火，九木一中央，得五皆为水，纳音宜审详。”

假如甲子甲午，从甲至庚，乙丑乙未，从乙至辛，其数皆七，所以纳音俱属金也。

丙寅丙申，从丙至戊，丁卯丁酉，从丁至己，其数皆三，所以纳音属火也。

戊辰戊戌，从戊至丙，己巳己亥，从己至丁，其数皆九，所以纳音属木也。

庚子庚午辛未辛丑，其数皆一，所以纳音属土也。

丙子丙午，从丙至庚，丁未丁丑，从丁至辛，其数皆五，所以纳音属水也。

余皆彷此。

以上只数其干，不数其支，假令从丙至庚，即丙丁戊己庚，是其数五也。

又如从甲至庚，即甲乙丙丁戊己庚，是其数七也。

（三历会同）

甲子从革之金，其气散，得戊申土，癸巳水相之，则吉。

戊申乃金临官之地，土者更旺于子，必能生成，癸巳系金，生于巳，水旺于子，纳音各有所归，又为朝元禄，忌丁卯丁酉戊午之火。

阎东叟云：甲子金为进神，禀沉潜灵中之德，四时皆吉，入贵格，承旺气，则术业精微，主魁夺之荣。

乙丑自库之金，火不能克，盖退藏之金，苟无刑害冲破，未有不显荣者，独忌己丑戊午己未之火。

阎东叟云：乙丑金为正印，具大福德，秋冬富贵寿考，春夏吉中有凶，入格则建功享福，带煞类为凶会，玉霄宝鉴云：甲子乙丑未成器金，见火则成，多见则吉。

丙寅赫牺之火，无水制之，则为燔灼炎烈之患，水不可遇，独爱甲寅之水，就位济之，又名朝元禄。

五行要论云：丙寅火食灵明冲粹之气，四时生生之德，入贵格，则文彩发应，主科甲之贵。

丁卯伏明之火，气弱宜木生之，遇水则凶，乙卯乙酉水最毒。

五行要论云：丁卯沐浴之火，含雷动风作之气，水济之则达，土载之则基厚，以木资之为文彩，以金橐之，更逢夏令则凶暴。

珞琭子云：丙寅丁卯秋天宜以保持。

莹和尚注云：丙寅丁卯举火之类，秋天保持者，言水生于秋也。

鬼谷遗文云：丙寅丁卯秋冬宜以保持。

注云：木不南奔，火无西旺，火至秋冬，势恐不久。

戊辰两土下木，众金不能克，盖生金，有母子之道，得土生之为佳。

五行要论云：戊辰庚寅癸丑三辰，挺木德清健之数，生于春夏，能转立独奋，随变成功，更成旺气，则有凌霄耸壑之志，惟忌秋生，虽怀志节，屈而不伸。

己巳为近火之木，金自此生，于我无伤，忌见生旺之火。

阎东叟云：己巳在巽为风动之木，根危易拔，和之以金土，运归东南方成材用。

虽外阳内阴，别无辅助，则其气灵散，更为生鬼所克，乃不材之本也。

珞琭子云：己巳戊辰度乾宫而脱厄。

莹和尚注云：己巳戊辰举木之数，西方金鬼旺乡，纳音之木，至此绝矣，斯谓厄会。

若度乾亥之宫，木得水以生长，故脱厄。

庚午辛未始生之土，木不能克，惟忌水多，反伤其气，木多却有归，盖归未也。

阎东叟云：庚午辛未戊申丁巳，皆厚德之土，含容镇静，和气融怡，福禄优裕，入格则多历方岳之任，有普惠博爱之功。

壬申临官之金，利见水土，若丙申丙寅戊午之火，则为灾害。

阎东叟云：壬申金，持天将之威，资临官之气，秋冬掌生杀之权，春夏吉少凶多，入格以功名自奋，带杀之刻剥为能。

癸酉坚成之金，火死于酉，见火何伤，惟忌丁酉火，就位克之。

阎东叟云：癸酉自旺之金，禀纯粹之气，春夏为性英明，秋冬尤贵。

入格则功业节概，挺转出伦；带杀则少年刚劲，四十之后，渐成纯德。

玉霄宝鉴云:壬申癸酉，金旺之位，不可复旺，旺则伤物；不可见火，见火则自伤。

甲戌自库之火，不嫌众水，惟忌壬戌，所谓墓中受克，其患难逃。

五行要论云：甲戌火为邱为库。

含至阳藏密之气，贵格逢之富贵光大，惟忌夏生，防吉中有凶。

乙亥伏明之火，其气湮欎而不发，借己亥辛卯己巳壬午癸未木生之，则精神旺相。

癸巳癸亥丙午水，有之则不吉。

阎东叟云：乙亥火自绝，含明敏自静之气，葆光晦路，寂然无形，禀之得数者，为妙道高人，吉德君子。

丙子流衍之水，不忌众土，惟嫌庚子，乃旺中逢鬼，不祥莫大焉。

五行要论云：丙子自旺之水，阳上阴下，精神俱全，禀之者天资旷达，识量渊深，春夏为济物之气，多建利泽之功。

丁丑福聚之水，最爱金生，忌辛未丙辰丙戌相刑破也。

五行要论云：丁丑乙酉在数为溪弱之水，阴盛阳弱，禀之者器识清明，多慧少福，橐以水木旺气。

则阴阳均协，为贵达崇显之土。

戊寅受伤之土，最为无力，要生旺火，以资其气，忌己亥庚寅辛卯诸色木剋之，主短夭之凶。

五行要论云：戊寅丙戌，此二位乘土德厚气，一含生火，一含宿火，是谓阳灵袭中，福庆之辰，贵格得之，道德盖世，贵极人臣。

惟亲王贵公子多于此日生，常格得之，亦主福寿遐远，始终安逸。

己卯自死之土，抑有甚焉，贵得丁卯甲戌乙亥己未之火，由合而来，以致其福。

五行要论云：己卯自死土，建于震位，风行雷动，散为和气，德自冲虚，禀之者类有道行，随变而适，有养生自在之福寿，惟不利死绝，则为久假不归之徒。

三命纂局云：戊寅己卯受伤之土，不可有木所损，其土无力也。

玉霄宝鑑云：戊寅己卯土，不宜见水，见水不为财，不畏木，见木愈坚，戊寅承土德旺气，而含生火，得之主福寿绵远，贵人多于此日生，己卯不宜再见死绝见则凶。

庚辰气聚之金，不用火制，其器自成，火盛反丧其器，病绝火无害，若甲辰乙巳火，恶不可言，亦不能剋众木，益我气亦繁耳。

阎东叟云：庚辰之金，具刚健沉厚之德，禀聪明显通之性，春夏祸福倚伏，秋冬秀颖充实，入格则益资文武，带杀则好弄兵权。

辛巳自生之金，精神具足，体气完备，炎烈炽火而不忌，忌丙寅乙巳戊午之火，盖金生于巳而不能生，败于午，绝于寅而气散，复见生旺之火，焉可当之。

五行要论云：辛巳金为自生学堂，具英明瑰奇之德，秋冬得力十全，春夏七凶三吉，入贵格则主学行英伟，致身清贵，常怀济物之心。

玉霄宝鑑云：庚辰辛巳未成器金，宜见火，盖辛巳是自生，巳为火，得之者，光辉日新。

壬午柔和之木，枝干微弱，木能生火，却忌见火多，多则烬矣。

虽生旺之金，亦不能伤，盖金就我败，得金反贵，水土盛者亦贵，惟忌甲午金伤之。

五行要论云：壬午自死之木，木死绝则魂游，而神气灵秀。

禀之者挺静明之德，抱仁者之勇建以主为功行也。

可谓静而有勇，延年益寿。

癸未自库之木，生旺尤佳，虽乙丑金不能冲破，各归其根，而不相犯，忌庚戌乙未金。

五行要论云：癸未木为正印，挺文明吉会之德，禀之者，类抱间世之才，享清华之福。

玉霄宝鑑云：壬午癸未谓之杨柳木者，盖木至午而死，至未而墓，故盛夏叶稠，得其时则富寿，非其时则贫夭。

甲申者自生之水，其气流衍，宜有所贵，亦藉金生，不忌众土，特嫌戊申庚子之土。

五行要论云：甲申水自生，含天真学堂，得之入局，主智识聪慧，妙用无穷。

乙酉自败之水，假众金以相之，盖我气既弱，藉母以育，忌己酉乙卯戊申庚子辛丑之土，则夭折穷贱。

丙戌福壮禄厚之土，木不能剋，忌见生旺之金，若遇火盛，则贵不可言。

丁亥临官之土，木不能剋，嫌金多，须得火生救之乃吉，忌己亥辛卯之木。

五行要论云：丁亥庚子二土，中含全数，内刚外和，禀之者得有定力，上下济之以水火旺气，能建功立事，敢为威果之行。

戊子己丑水中之火，又曰神龙之火，遇水方贵，为六气之君可也。

五行要论云：戊子含精神辉光全实之气，作四时保生之福，入贵格则为大人君子，器宇含弘，富贵终吉。

己丑为天将之火，又为天乙本家，含威福光厚之气，发越峻勐，贵极乘之，为将德，为魁名，而建功。

烛神经云：巳丑胎养之火，其气渐隆，若遇丙寅戊午之火助之，可成济物之功。

庚寅辛卯岁寒之木，雪霜无以改其操，况金能剋之乎？上有庚辛，不假制治，自然成材。

阎东叟云：辛卯木自旺，春夏则气节挺拔，建功立事；生于秋，则狂狷折挫，劲气不伸。

壬辰自库之水，若池沼水积之地，忌金来决破，若再见壬辰，是谓自刑，别辰无咎，遇多水土皆喜，惟畏壬戌癸亥丙子之水，生旺太过，汗漫无归。

五行要论云：壬辰水为正印，含清明润沃之德，禀之者，含容弘大，心识如镜，春夏得之，作大福慧，如秋冬得之，类姦诈薄德。

癸巳为自绝之水，名曰涸流，若丙戌丁亥庚子壮厚之土，其涸可待；若得三合生旺之金生之，则源泉溷溷，盈科而进也。

五行要论云：癸巳乙卯自绝自死之水，乃至阴退藏真精，啬养凝成贵气，贵局秉之，类是妙道君子，夙体常德，有功及物。

甲午自败之金，亦曰强悍之金，遇火生旺，其器乃成，忌丁卯、丁酉、戊子之火，凶。

五行要论云：甲午金为进神魁气，具刚明之德，秋冬则吉，春夏或凶，入贵格，主魁场属建统众之功，非时带杀则暴戾，剋忍寡恩少义。

烛神经云：甲午金伤强悍，或抑之乃沉潜。

注云：沙石金刚旷喜杀抑之者，火革之也。

鬼谷遗文云：甲午爱官鬼。

李虚中云：甲午金伤强悍，壬子木失之柔，或壬子得甲午或甲午得壬子，阴阳专位，却为炳灵。

乙未偏库之金，亦欲火制，而土生之，则福壮气聚，忌己未、丙申、丁酉之火。

五行要论云：乙未金在数为木库，又为天将，具纯仁厚义之德，无往不吉，贵格得之，是不世之英杰，魁镇士伦。

常格得之，带杀冲犯，亦作小人中之君子，眉寿人也。

丙申自病之火，丁酉自死之火，其气极微，假木相助，其气方生，忌甲申乙酉甲寅乙卯之水。

阎东叟云：丙申病火，以木为文明之德，以水为旷达之性，以土为福慧之基，惟金为暴虐，纵有吉神，革为不和之气。

五行要论云，丁酉火自死，含韬晦寂静之气，外和内刚，贵格秉之，类为有道君子，非自然之德行。

戊戌土中之木，忌重见土，若纳音土多，一生迍蹇，金不能剋，盖金气至戌而散，遇金乃能致福，利见多水木盛而为贵格。

阎东叟云：戊戌之木，孤根独立，和之以水火旺气，则有英明秀实之德，入格则文章进达，福禄始终，然乘天将之气，主备历艰险，节操不移，方见晚福。

己亥自生之木，根本繁盛，不忌众金，惟嫌辛亥辛巳癸酉之金，若见己卯丁未水、癸未木，未有不大贵。

五行要论云：己亥木自生，挺英才秀拔之德，得之于转达处，类皆清贵少达。

阎东叟云：己亥之木，得时则清贵，非时则辛苦。

庚子厚德之土，能剋众水,不忌他木，盖木至子无气，若遇壬申之金，谓之明位禄，其贵必矣。

辛丑福聚之土，众木不能剋，盖丑为金库，丑中有金，见木何伤。

玉霄宝鑑云：庚子辛丑土，爱木而恶水，见木为官，见水不相宜。

阎东叟云：辛丑己酉之土，中含金数，德厚性刚，和而不同，上下济以水火旺气，则威名功烈，见于敢为。

壬寅自绝之金，癸卯气散之金，若见众火则丧气，惟水土朝之则吉。

五行要论云：壬寅癸卯为虚薄之金，具仁柔义刚之德，秋冬则健无凶，凶为吉兆。

春夏则内凶外吉，吉乃先凶，入贵格则志节英明，带杀则凶暴不令终也。

三命纂局云：癸卯自胎之金，若逢丙寅丁卯炉中之火不为鬼，以胎金炉中成器，必有高达。

甲辰偏库之火，多火助之吉，所谓同气相救，以资其不足，若见戊辰戊戌木生之为贵格，忌壬辰壬戌丙午丁未水最毒。

五行要论云：甲辰为天将之火，含敏速峻烈之气，入贵格则为特达，为文魁，利秋冬不利于夏。

乙巳临官之火，水不能剋，盖水绝于巳，得水济之，则为纯粹，若得二三火助之亦佳。

五行要论云：乙巳火含纯阳巽发之气，光辉充实，春冬向吉，夏秋向凶。

丙午丁未银汉之水，土不能剋，天上之水地金不能生也。

生旺太过，反伤于万物，死绝太多，又不能生万物也。

五行要论云：丙午至崇之水，体南方温厚之气，禀之者，类有道气灵变，颖异有为，魁众出伦。

丁未具足三才全数，得冲和之气，禀之者主精神气全，性根高妙，尽变之道。

戊申重阜之土，木绝于申不能剋，若见金水多助，则富贵尊荣之格也。

己酉自败之土，其气不足，藉火以相助之。

见丁卯丁酉火则吉，切忌死绝，畏辛卯辛酉木，灾蹇夭折。

庚戌辛亥坚成之金，不可见火，恐有所伤，若得水土相之为贵。

阎东叟云：庚戌火墓之金，有刚烈自恃之暴，秋冬庶几沉厚，春夏动生悔咎，君子执兵刑之权，小人恣犷悍之性。

辛亥金禀乾健纯明中正之气，春秋冬三时吉，夏七吉三凶，贵格乘之，体仁守义，若带刑杀，肆暴贪功。

壬子专位之木，癸丑偏库之木，遇死绝则富贵，生旺则贫贱，水多则夭折，金多土盛为佳。

五行要论云：壬子幽阴之木，阳弱阴盛，柔而无立，类从水德用事，惟对于丙午水，则为水木冲粹之德，类入神仙异士标格，非常流也。

烛神经云：壬子之木失于优柔，其或扬之仁而高明。

注云：壬子木在水旺之乡，假子中得微阳之气而生，柔脆易折，自败木也。

扬之者欲得火土之气，益之使敷荣，则仁勇而高明。

玉霄宝鑑云：谓桑拓木取之以时蚕衰之月桑拓受生气也。

甲寅自病之水，已卯自死之水，虽然死病，土不能剋，盖干支二木，可以制土，若见壬寅癸卯之金则为优裕。

五行要论云：甲寅壬戌二水，为伏逆之气，阴胜于阳，主姦邪害物，惟济之以火土，损益之，方成大器。

丙辰自库之土厚且壮，喜甲辰恶戊辰，此土木不能伤，盖丙火也。

辰为火偏库，土已成器，惟嫌戊戌己亥辛卯戊辰之木。

五行要论云：丙辰土为正印，建五福吉会之德，禀之者，类皆享大有为，不贵即富，惟犯冲者多为僧道。

丁巳自绝之土，又不为绝，盖一土居二火之下，在父母之邦，乘天属之恩，故不为绝，木不能剋，火多益佳。

玉霄宝鑑云：丁巳含东南火德，旺数得之者，含容福寿。

戊午自旺之火，己未偏库之火，居离明之方，旺相之地，其气极盛，他水无伤，忌丙午丁未天上之水。

阎东叟云：戊午自旺火，含离明炎上之气，无情治物，动违于众，秋冬得之，济以水土旺气，则豁达高明，福力坚壮，春夏乘之以金木，虽腾光迅速，命非久长。

五行要论云：己未衰火，含馀光藏实之气，春冬之月，运入沉潜之乡，则明达峻敏，福庆深远，夏得之非和气也。

秋则先吉后凶。

庚申辛酉二金居木上，因金以成器，忌再见金，致毁其器，若见甲申乙酉水则入格也。

玉霄宝鑑云：庚申辛酉属木以相剋，取之木性辛者为石榴木，故配之以石榴者，取其性也。

他木至午则死，惟石榴木至午而旺，盖得其性故也。

庚申自绝木，为魂游神变之气，此生类非凡器，常格主赋性颖异，豪放不羁，入贵格则是英杰之才，立不世之功。

辛酉失位之木，木因金乡乘之者，涉世多艰，惟对以癸卯金，则刚柔相济，挺拔出群，决取巍科。

烛神经云：魂贵天游，故庚申之木，不嫌于死绝独坐而守庚申是也。

注云：庚申自绝木也，木于脏属肝，肝藏魂，木体绝，则魂游于天，故庚申之木不嫌死绝，所以贵于天游。

鬼古遗文云：辛酉期生旺。

注云：辛酉气绝之木，欲生旺以为荣也。

壬戌偏库之水,癸亥临官之水，名曰大海水，盖干支纳音皆水，忌见众水，虽壬辰水库，亦不能当，不忌他土，死绝则吉，生旺则氾滥而无所归也。

玉霄宝鑑云：亥子水之正位，壬戌气伏而不顺，惟以火土损益之，乃成大器，癸亥具纯阴之数，内体至仁，禀之者天资夷旷，志气浩然，发为功业利泽，日时带杀则凶狡之流。

## 第二卷

论六十甲子下

【释六十甲子性质】

甲子金

为宝物

喜金木旺地

乙丑金

为顽矿

喜火及南方月时

丙寅火

为炉炭喜冬及木

丁卯火

为炉烟

喜巽地及秋冬

戊辰木

山林山野处不材之木

喜水

己巳木

山头花草

喜春及秋

庚午土

路旁乾块

喜水及春

辛未土

含万实待秋成

喜春及秋

壬申金

戈戟大钊

喜子午卯酉

癸酉金

金之椎凿

喜木及寅卯

甲戌火

火所宿处

喜春及夏

乙亥火

火之热气

喜土及夏

丙子水

江湖

喜木及土

丁丑水

水之不流清澈处

喜金及夏

戊寅土

堤阜城郭

喜水及火

己卯土

破城败堤

喜申酉及火

庚辰金

锡腊

喜秋及微木

辛巳金

金之生者杂沙石

喜火及秋

壬午木

杨柳干节

喜春夏

癸未木

杨柳根

喜冬及水亦宜春

甲申水

甘泉

喜春及夏

乙酉水

阴壑水

喜东方及南

丙戌土

堆阜

喜春夏及水

丁亥土

平原

喜火及木

戊子火

雷也

喜水及春夏、得土而神

己丑火

电也

喜水及春夏、得土而晦

庚寅木

松柏干节

喜秋冬

辛卯木

松柏之根

喜水土及宜春

壬辰水

龙水

喜雷电及春夏

癸巳水

水之息流入海

喜亥子乃变化

甲午金

百炼精金

夏水木土

乙未金

炉炭余金

喜大火及土

丙申火

白茅野烧

喜秋冬及木

丁酉火

鬼神之灵乡、火之无形者

喜辰戌丑未

戊戌木

蒿艾之枯者

喜火及春夏

己亥木

蒿艾之茅

喜水及春夏

庚子土

土之中空者屋宇

喜木及金土

辛丑土

坟墓

喜木及火与春

壬寅金

金之华饰者

喜木及微火

癸卯金

録钮铃铎

喜盛火及秋

甲辰火

灯也

喜夜及水、恶昼

乙巳火

灯光也

同上，尤喜申酉及秋

丙午水

月轮

喜夜及金水旺也

丁未水

月光也

同上

戊申土

秋间田土

喜申酉及火

己酉土

秋间禾稼

喜申酉及冬

庚戌金

刀剑之余

喜微火及木

辛亥金

钟鼎宝物

喜木及大土

壬子木

伤水多之木

喜火土及夏

癸丑木

伤水少之木

喜金水及春

甲寅水

雨也

喜夏及火

乙卯水

雾也

喜水及火

丙辰土

堤岸

喜金及木

丁巳土

土之沮如

喜火及西北

戊午火

日轮、夏则人畏；冬则人爱

忌戊子、己丑、甲寅、乙卯

己未火

月光

忌夜亦畏四时

庚辰木

榴花

喜夏不宜秋冬

辛酉木

榴子

喜秋及夏

壬戌水

海也

喜春夏及木

癸亥水

百川

喜金土火

右件六十甲子，盛大者，忌变为小弱；小弱者欲变为盛大，譬如先贫贱而后富贵则荣华，先富贵而后贫贱则卑辱，不可以其先贫贱而不论其富贵，亦不可以其先则不论其贫贱也。

且年属木，假令是庚寅辛卯，则木之盛大可知，若日月时胎，不见他木，则以松柏论，万一月日时胎上见杨柳木或石榴木，则当舍大就小，不以松柏论也。

是壬午癸未生人，则木之小弱可知，若月日时胎，不见他木，则以杨柳论，万一月日时胎上见松柏木或大林木，则弃小论大，不可以杨柳木论也，以至天上火、剑锋金、大海水、大驿土生人，月日时胎，别见他位纳音同而小弱者，又如覆灯火、金萡金、井泉水、沙中土生人，月日时胎别见他位纳音同而盛大者，或引凡而入圣，或先重而后轻，皆当从其变者而论之，不可拘于一端也。

（广录）

【释六十甲子吉凶例】

甲子

进神、喜神、福星

平头、悬针、破字

乙丑

福星、华盖、正印

曲脚、阙字

丙寅

福星、禄刑

平头、聋哑

丁卯

平头、截路

悬针

戊辰

禄库、华盖、水禄、马

库、捧祸、伏神、平头

己巳

禄库、八专

阙字、曲脚

庚午

福星官贵、截路

捧祸、悬针

辛未

华盖、悬针

破字

壬申

平头、大败、妨害

聋哑、破字、悬针

癸酉

伏神、破字

聋哑

甲戌

正印、华盖、平头

悬针、破字、捧杖

乙亥

天德

曲脚

丙子

福星、官贵、平头

聋哑、交神、飞刃

丁丑

华盖、退神、平头

飞刃、阙字

戊寅

伏神、捧杖

聋哑

己卯

进神、短夭、九丑

阙字、曲脚、悬针

庚辰

华盖、大败

捧杖、平头

辛巳

天德、福星、官贵、截路

大败、悬针、曲脚

壬午

官贵、九丑、飞刃

平头、聋哑、悬针

癸未

正印、华盖、短夭

伏神、飞刃、破字

甲申

破禄马、截路、平头

破字、悬针

乙酉

破禄、短夭、九丑

曲脚、破字、聋哑

丙戌

天德、华盖、平头

聋哑、捧杖

丁亥

天乙、福星、官贵

德合、平头

戊子

伏神、短夭、九丑

杖刑、飞刃

己丑

华盖、大败、飞刃

曲脚、阙字

庚寅

破禄马、相刑

杖刑、聋哑

辛卯

破禄、交神

九丑、悬针

壬辰

正印、天德、水禄马库

退神、平头、聋哑

癸巳

天乙、官贵、德合

伏马、破字、曲脚

甲午

进神、德合、平头

破字、悬针

乙未

华盖、截路

曲脚、破字

丙申

平头、聋哑、大败

破字、悬针

丁酉

天乙、喜神、平头

破字、聋哑、大败

戊戌

华盖、大败、八专

杖刑、截路

己亥

阙字

曲脚

庚子

德合

杖刑

辛丑

华盖、悬针

阙字

壬寅

截路、平头

聋哑

癸卯

贵人、破字

悬针

甲辰

华盖、大败、平头

破字、悬针

乙巳

正禄马、大败

曲脚、阙字

丙午

喜神、羊刃，交神

平头、聋哑、悬针

丁未

华盖、羊刃、退神

八专、平头、破字

戊申

福星、伏马、杖刑

破字、悬针

己酉

进神、截路、九丑、阙字

曲脚、破字

庚戌

华盖

杖刑

辛亥

正禄马

悬针

壬子

羊刃、九丑

平头

癸丑

华盖、福星、八专

破字、阙字、羊刃

甲寅

正禄马、福星、八专、平头

破字、悬针、聋哑

乙卯

建禄、喜神、八专

九丑、曲脚、悬针

丙辰

禄库、正印、华盖

截路、平头、聋哑

丁巳

禄库、平头

阙字、曲脚

戊午

伏神、羊刃、九丑

捧杖、悬针

已未

福星、华盖、羊刃

阙字、曲脚、破字

庚申

建禄马、八专、杖刑

破字、悬针

辛酉

建禄、交神、九丑、八专

悬针，破字、聋哑

壬戌

华盖、退神、平头

聋哑、杖刑

癸亥

伏马、大败、破字、截路

并金书命决

丙戌之土，为福隆厚，火锺于此故也。

己未庚辰戊辰丁丑，与此同义。

己未火也，未中有墓木。

庚辰金也，辰中有墓土。

戊辰木也，辰中有墓水。

丁丑水也，丑中有墓金。

皆父母之气，各有所养也。

三命纂局云：此五者福壮禄厚，何也？辰水库木借成气，四者倣此。

以上有鬼所伤，不为害，气盛故也。

李虚中云：丙戌尤异，以戌又为土之本位而尤旺盛也。

乙巳戊午乃盛炎之火也，秋冬作德吉，春夏作刑凶，若仲夏暴炎一发，旋即归燥，竟焚火而为咎。

乙巳临官之火，上有一木生之，其气炎盛，戊午自旺之火，若生秋冬，为温燠之气，为济物之德，若生春夏，旺火复德，阳位则作凶，生仲夏为暴戾剋刃，凶夭之流也。

乙卯癸巳丁酉乙亥，水火虽绝，却清明而妙佳。

火死绝而内明外晦，返照回光；水死绝而湛然清澈，可烛鬚眉，故却清明而妙佳。

李虚中云：四位水火虽绝，却清明妙佳，观天乙贵人自可见矣。

壬寅之金，事君不逆，庚申之木，为臣不强。

五行属五音宫土者君也。

商金者臣也。

角木者民也。

商太过则臣强，角太过则君弱。

故五音之中，常用四清宫以杀商角庚申者，角木自绝也。

壬寅者商金自绝也。

皆使得忠顺之道，故事君不逆，为臣不强，所以自紫微鸾台凤阁以上官，切忌金木生旺之命，如是必不为之，为之必不能久，独台谏则可，若金木生旺而剋破则不然。

（烛神经）

庚申木，乙巳火，土金生而还不生，丙午水癸卯金，木水死而还不死。

土生于申，而不生庚申；水生申，而不生于戊申；火生寅，而不生于甲寅；金生巳，而不生于乙巳；木生亥，而不生于辛亥，盖生处而反受制故也。

得之者夭寿。

水死卯，而不死于癸卯；土死卯，而不死于丁卯；木死午，而不死于丙午；金死子，而不死于庚子，火死酉，而不死于辛酉；盖死处反得生也。

得之则长寿。

戊子之火，非神龙则无，丙午之水，惟天河则有。

戊子支干旺于北方，乃水之位，纳音属火，乃水中之火，非神龙不能有之，丙午支干旺于南方，乃火之位，纳音属水，乃火中之水，非天河不能有之。

戊子人得丙午，或丙午人得戊子，无不贵。

盖火中出水，水中藏火，水火既全，精神运动必灵，异于人矣。

（壶中子）

李虚中云：丙午天上之水，银汉有之，即十二辰之天后也，得之者，高朋豁达，颖异不凡。

戊子水中之火，神龙有之，即六气之君火也，得之者自神而明，沉几先物，二气兼得尤妙绝，其余诸气准此详之。

辛丑之土，不嫌于木；戊戌之木，不怕于金，何以辨之？丑中金库木不为鬼，戌中有火，金反受其殃，若戊戌之木，二土在上，一木在下，埋在二土之下，尚未萌芽，不见其形，是土盛木弱，余皆彷此。

庚寅木，丁巳土，不嫌金木之鬼，金至寅宫虽为鬼，而金绝在寅，故不为鬼。

木至巳宫，而巳有生气克木，故不为鬼。

若庚寅逢壬申，金相冲受克也。

余皆彷此。

庚午之土，乘南方旺火以养其行，戊申之土自生，庚子土自盈，不忌鬼，盖木至午死申绝子败，又自强之土何伤，余皆彷此。

壬申癸酉庚戌辛亥四金气壮而不嫌于鬼，戊子之火，不畏其鬼，水中霹雳之火，神龙有之，盖有谁则雷方鸣，若逢丙午丁未天上之水，则有所忌，有相战之功，大凡本命支干受伤，则主六根不足，有始无终，如丁巳见癸亥，壬子见戊午，余彷此（《三命纂局》）

戊午庚申彼我得之超异。

庚申石榴木，夏旺，故喜戊午，盖天官旺而石榴木性得时，戊午乃旺极之火，喜于申见天马相资也。

其神头禄者（即十干专位禄）乃阴阳专位，天地神会也。

列八卦之真源，演五行之成败，刚柔相推，有无合化，故壬子之水，应北方之坎，丙午之火，实南宫之离，所以丙午得壬子不为破，丁巳得癸亥不为冲，是水火相济之源，有夫妇配合之理。

坎离为男女精神之用也，壬子得丙午，癸亥得丁巳，则先水后火，有未济之象，不如丁巳见壬子，丙午得癸亥也。

庚申辛酉之金，应西方之兑，甲寅乙卯之木，象东方之震，所以甲寅得庚申不为刑，乙卯得辛酉不为鬼，是木女金夫之正体，明左右之神化也。

木主魂，金主魄，二者左右相间不合，若能全合，则神之化生以无间也。

若庚申得乙卯，辛酉得甲寅，不为元辰，变通之用也。

戊辰戊戌之土为魁罡相会，乾坤厚德，覆载含生，不得以为返吟也。

戊辰戊戌不为冲，土得正位，干守元会也。

己丑己未是贵神受位忠贞，此四维真土，有万物始终之道，非大人君子孰能备此德，况神头禄各有神以主之，左右运动于六合之中，盈缩于吉凶之变也。

己丑土为天乙贵人（玉霄宝鉴云：天乙贵人处紫薇垣而家在己丑），己未土为太常福神，解百杀之凶，若得之，当用为摸财之喜，戊辰为勾陈，戊戌为天空，土之神多遽攻，居帅外藩，出镇边防，有不常矣。

丁巳为螣蛇之神，凶以凶用，吉以吉承，多荧惑之忧，用滑稽之性。

丙午为朱雀之神，应阳明之体，文词藻丽。

甲寅为青龙之神，博施济众，得四方之利。

乙卯为六合之神，主发生荣华，和弱顺党。

壬子为天后之神，主阴骘天德，容美多权。

癸亥为玄武之神，乃阴阳终极，有潜伏之气，从下如流，虽有大智，非轩昂超达之士，顺则安平，逆则奸宄。

庚申为白虎之神，利于武而不利于文，有抱道孤羁之性，善中严外，色厉内荏，有仁义好幽僻。

辛酉为太阴之神，怀肃杀之气，有清白之佥，为文章利口不世之才。

然更加以亲疏休旺，定遇者之情性祸福。

（《鬼谷遗文》）

## 第四卷

论干神二

【十干合】

甲己化土 乙庚化金 丙辛化水 丁壬化木 戊癸化火

天元变化书云：天干合，阳得阴合福慢，因得阳合福紧，故甲得己合为财，己得甲合为官，十干倣此。

三命提要云：如阳干遇阴干合，只得干合之福，阴干遇阳干合，又得正官之辅，为两重福。

十干者，五行之精纪，甲阳木，乙阴木也，位旺东方，以比者为兄弟，则乙者甲之妹也。

丙阳火，丁阴火也，位旺南方，丁者丙之妹也。

戊阳土，己阴土也，位旺中央，己者戊之妹也。

庚阳金，辛阴金也，位旺西方，辛者庚之妹也。

壬阳水，癸阴水也，位旺北方，癸者壬之妹也。

以我剋者为妻财，庚金以乙木为妻，故乙与庚合，壬以丁火为妻，故丁与壬合，丙火以辛金为妻，故丙与辛合，戊土以癸水为妻，故戊与癸合，甲木以己土为妻，故甲与己合。

合者，常贵乎得中而不偏，否则乱。

常贵乎得中，是各有所合，乃为得中，如两戊得两癸，是谓得中，偏者如一丁合三壬，或两甲合一己是也。

阳者夫也，阴者妇也，妇多夫少，夫多妇少，皆乱之道也。

（烛神经）

【论隔六合】

十干必隔六位一合，合也？希尹云：天地之数，各不过五，然上五位为生数，下五位为成数，生数与成数相遇然后合。

天一生壬，地二生丁，天三生甲，地四生辛，天五生戊，地六成癸，天七成丙，地八成乙，天九成庚，地十成己，天一数，地见二数，然后合，所以必隔六也。

故易曰：天数五，地数五，五位相得而各有合。

玉门关集云：壬癸北方亥子，生数一，成数六，丙丁南方巳午，生数二，成数七，甲乙东方寅卯，生数三，成数八，庚辛西方申酉，生数四，成数九，戊己居中辰戌丑未，生数五，成数十。

五行要论云：天一生水，其于物为精，精者一所生也，第二生火，其于物为魂，魂从神者也。

地四生金，其于物为体，体者精神魂魄具而后有者也。

自天一至天五，五行之生数，自地六至地十，五行之成数，以奇生者成而耦，以耦生者成而奇，其成之者皆

五，五天数之中，所以成于物也。

道立于一，成于三，变于五，而天地之数具矣。

其于十也偏之而已。

【论合神化气】

何故甲与己合化土，乙与庚合化金，丙与辛合化水，丁与壬合化木，戊与癸合化火？希尹曰：此五行循环相生也。

甲与己既为夫妇，得土之气矣，土生金，故乙庚次之，金生水，故丙辛次之，水生木，故丁壬次之，木生火，故戊癸次之，火复生土，故曰循环相生也。

【真五行例】

甲于五行属木，若于四干中见己，则化为土，虽不见己，而见午亦同，盖己禄在午故也。

又不见午而见未与寅戌，亦有五分之力，六合三合，得有己之气故也。

全不见己与午未寅戌，而见甲辰甲戌，便以甲为土断之。

盖甲辰土位，木化而为土也。

馀皆为木。

乙于五行属木，若于四干中见庚则化为金，虽不见庚，而见申，亦同，庚禄在申故也。

又不见申而见巳与子辰，亦有五分之力，六合三合得有庚之气故也。

若全不见庚与申巳子辰，而见乙巳、乙酉、乙丑，便以以为金断之，盖乙居金位，木化而为金也。

馀皆为木。

他干皆如此取，为辛壬癸三干，不得如甲以甲辰、甲戌，乙以乙巳、乙酉、乙丑取用，但辛见辛亥，则断为水，壬见壬寅则断为木，癸见癸巳则断为火，盖各居临官之地而化也。

若己自是土，庚自是金，更不必言也。

（玉霄宝鑑）

【真气交互格】

辛亥金人得丁巳土，有丁壬合，真木往来，有丙辛合，真水往来。

丁巳土人得癸亥水，有戊癸合，真火往来，有丁壬合，真木往来，如戊戌年，癸亥月，丁巳日，辛亥时，交互真气全，宰相命。

戊午火见壬子木，中有丁壬真木，戊癸真火，丙申见乙酉，中有丙辛真水，乙庚真金，庚寅得己卯，中有甲己真土，乙庚真金，如庚寅年，己卯月，庚寅日，己卯时，交互全，两府命。

【坐下有化】

壬午 丁禄在午 壬与丁合

丁亥 壬禄在亥 丁与壬合

戊子 癸禄在子 戊与癸合

甲午 己禄在午 甲与己合

辛巳 丙禄在巳 辛与丙合

癸巳 戊禄在巳 癸与戊合

以上壬午丁亥最为福深幽，戊子聪明，辛巳权谋，甲午在寅午戌月得地，癸巳贵中有酒色之疾，损寿，甲午亦主有小亨。

甲己化土，非辰戌丑未月不化，其次十月亦化。

四柱有甲己，其间有乙字者不化，名曰妒合，随水为受气临官。

又云己亥是也。

若论四季之月，各旺十八日，及穀雨大暑，霜降大寒前五日，至四节前三日，并可用甲己正化，馀不然。

乙庚化金，非巳酉丑月不化，其次七月亦化，四柱有乙庚，其间带丙字者不化，名曰妒合。

凡巳酉丑命人，四柱中有庚申，名曰受气临官，晚年不佳，有官夺官，有财乏财。

丙辛化水在申子辰月方化，其次十月亦化，四柱有丙辛，其间有丁字者不化，名曰妒合。

凡申子辰生人，四柱有癸亥者为受气临官，主晚年不佳，有官夺官，有财乏财。

丁壬化木，非亥卯未月不化，其次正月亦化，凡四柱有丁壬，其间有戊字者不化，名曰妒合。

凡亥卯未生人，四柱有甲寅者，为受气临官，主晚年不佳，有官夺官，有财乏财。

戊癸化火，非寅午戌月不化，其次四月亦化，凡四柱有戊癸，其间有己字者不化，名曰妒合。

凡寅午戌生人，四柱有丁巳者为受气临官，主晚年不佳，有官夺官，有财乏财（广信集）

神白经有受气临官诀云：受气临官莫同穴，一时两犯祸难说，官人到此应无禄，富泽残年必贫缺，纵然横得些名利，锋刃之中化为血。

后学消详莫顺情，此说阴阳幽微别。

假令乙亥年乙酉月乙酉日戊寅时，时上有年临官，月日上有年受气，馀同，二气在日时中亦然，虽犯诸吉象，富贵须有，只恐失多，不然死疾也。

又论临官云：四卦临官官人不知，带其类干日兼时，重重相犯还有剋，退即生兮进即危，亥卯未人甲寅，巳酉丑入庚申，寅午戌人丁巳，申子辰人癸亥。

甲己化土，生在季月中，其土成象，不可见火，若见火则虚，逢火炼不生物是，季月有甲己日怕丙丁时是。

（甲己日皆为丙寅丁卯时）

孙子才云：甲己喜丙火大妙，怕木气剋坏死绝，又木为官，寅亥卯为妙。

乙庚为金，生在申酉月中，其金成象。

此月有乙庚日怕子寅时，以示哀乐无宁之象也。

（乙庚日皆丙子戊寅时）

孙子才云：乙庚喜戊土相生甲己为福，不喜死败。

丙辛为水，生在亥子月中，其水成象，此月有丙辛日怕卯巳时，多哀蹇时。

（丙辛日皆辛卯癸巳时）

孙子才云：丙辛爱庚子相生之气，乙庚为福，怕坏气。

丁壬为木，生在寅卯月中，其木成象，此月有丁壬日怕午申时，木为灰化之时也。

（丁壬日皆丙午戊申时）

孙子才云：丁壬喜丙辛为福。

戊癸为火，生在巳午月中，其火成象，致用日时犯戊己土之土，是大火见土，及暗伏之际也。

（神白经）

孙子才云：戊癸爱甲字相生，不喜卯酉无终始，丁壬为福。

甲己切要木为官，故得寅卯亥丑为上，戊癸气为福也。

乙庚金切要火为官，故喜寅辰巳午也，甲己气为福。

丙辛水切要土为官，故喜子丑未申戌亥，甲己为官，乙庚为福。

丁壬切要庚辛为官，申酉亦同，丙辛为福。

戊癸火喜申亥子旺水为官，丁壬为福，于临时消息。

（天元变化书）

鬼古遗文，丁壬喜遇丙辛，乙庚爱乎甲己，乃相生也。

【五行真旺】

甲己旺申子    乙庚旺巳酉    丙辛旺申子    丁壬旺亥卯    戊癸旺寅午

若人逢此旺地生者，十有九贵也。

（广信集）

【福德格】

春丁壬    夏戊癸    秋乙庚    冬丙辛    四季甲己

真五行各旺其时也，若带禄马贵食之神，乃有福德人，无贵杀虚禄人也（鬼谷命格）

【正化】

丙寅辛卯、丙辰辛卯    庚申乙酉、庚戌乙酉    己亥甲子、己丑甲子

癸巳戊午、癸未戊午    戊子癸丑、戊寅癸丑    己酉甲戌、己亥甲戌

乙巳庚辰、乙卯庚辰    壬午丁未、壬申丁未

以上正化，更合月令。

【转角进化】

甲辰己巳    丙寅辛卯    戊戌癸亥    庚申乙酉    丁丑壬寅    癸巳戊午

己亥甲子    辛未丙申

以上须得日时遇之，成立功名，不至艰难，更合月令尤妙。

假令丁巳年癸丑月戊戌日癸亥时，早年及第，官至太卿监，寿至八十九，尚康裕王徽献倌命。

【转角退化】

甲午己巳    乙巳庚辰    丁卯壬寅    戊子癸亥    壬申丁未    辛酉丙申

己亥甲戌    戊寅癸丑

以上须得日时遇之，主功名差晚到，好处有退减，岁运逢之，亦歇灭，月令得地，亦作贵人(此处缺字)，假令丙子年、戊戌月、辛酉日、丙申时，五十二岁作殿科，五十九岁入参政，董德元命。

（广信集）

【天元喜纳音为财】

甲己喜水    乙庚喜木    丙辛喜火    丁壬喜土    戊癸喜金

【天元喜纳音四时正旺】

甲己喜土四季生    乙庚喜金秋生    丙辛喜水冬生    丁壬喜木春生

戊癸喜火夏生（神白经）

【类破杀】

甲己人见乙    乙庚人见丙    丙辛人见丁    丁壬人见戊    戊癸人见己

以上又名妬合杀，谓合中见剋也，主好事被人破害。

（广信集）

【真鬼刑疾】

甲己人忌见丁壬日时

乙庚人忌见戊癸日时

丙辛人忌见甲己日时（官鬼有气得地者富）

丁壬人忌见乙庚日时

戊癸人忌见丙辛日时 （神白经）

玉霄宝鑑云：假令甲己人不见丁壬全，而见壬寅或丁亥、丁卯、丁未者，亦是真鬼，若于福繁之地及贵人禄马上见者，谓之变鬼为官，反为福，主凶中有吉。

【甲坤黄数五】

甲人戊癸本非殊，或加从革应相呼，四位土支逢一二，禄厚权清出帝都。

用真火生其土，有戊无癸，以子代之，有癸无戊，以己代之，子巳乃土成实之地，巳酉丑福元旺水生焉，辰戌丑未四土，若逢一二位，为成实之格，子巳代戊癸，甲人有戊癸合戊子、癸巳、辰戌、丑未最贵也。

【云汉秀气】（火中见水暗金官神）

甲人见火多孤独，水若相逢却至清，若见丙来加子午，定向初年达缙绅。

木见火伤金，得水制也，丙子丙午乃水中有火，火中有水，木人得之，，乃五行至精之气，木得火多，则驰骋聪明，好学勤礼，立身孤独，如得旺水主财薄清贵也。

论曰，甲人以金为福，火盛则伤金，见水则火殄，五行要有所制抑，则转祸为福，又甲会丙子丙午，旺水中

合起辛未辛丑本家真官，天乙贵人，无中设象，乃五行清华之气也。

福禄归根（火土生官忌木反元）

甲己相逢土最精，不逢木属足珍珠，辰戌两位如逢火，少步清云日益新。

土能生金为木之官，无木伤土绿，自然浑厚，辰戌之位，即其中逢火，能生无穷之士，土既浑厚，金自然壮，乃无中之有也。

论曰：辰戌乃魁罡之地，土既钟毓，更得干音火神滋养，则气数明爽，子子孙孙相为羽翼，福禄厚矣。

【荫助清奇】（败金逢旺土官神益壮）

丁蛇己酉金偏慕，纵逢火盛不为凶，若见甲来加子午，云路峥嵘早岁通。

金生在巳，却逢丁巳，金旺在酉，却逢己酉，正胎中逢父母，转见生旺，虽有火，卒未能奈何，盖本源深厚也。

以丁巳己酉二位土神，能化藏其毒，不伤于金也。

然甲子甲午二金，带一路死败之气，既有丁巳己酉，壮其本源，故阴阳得中，金神之气挺转可知，又何死败之有。

【天地有馀】（木加火盛官神消烁）

甲辰甲戌皆炎火，木作干神本自全，重遇未神骈辅翼，虚名虽有不升迁。

甲属木，加辰戌上纳音火，是干分带木，即本位自能发扬，天地有馀之气，不得外加木，若木多，则又伤辰戌之土，不能为福，五行中如此理，尤用消详。

【破散离业】（木生火旺）

甲戌本是火潜藏，木发其神转更忙，又值木临寅午戌，荡除家业远离乡。

甲戌本是伏藏，要安静，却以木发起何益，五行当生则生，当伏即伏，反此为祸，况火到戌亥，以四时推之，自不可发露，所以破败。

论曰：甲戌乃墓中宿火，见木则火炽，更若临寅午戌宫，得火局则焚伤飞驰，不得归元，所以流移乡井，事多歇灭。

【横天无依】（禄位逢火）

甲人寅重莫逢火，见火平生多坎坷，不然禄位不陞迁，又恐天年多(土摩)(土罗)。

寅为火生之地，寅既重若又见火，火更有气，庚辛受制，所以触事迍邅，人皆言甲禄在寅，不知一火便能为害。

【乙四真金太阴化气】（禄位逢火）

六乙之人遇丙辛，从魁大吉要知名，传送更加逢太乙，便是中书爕理人。

乙阴金，故生其水，母生子为亲，若遇巳酉丑生其子，有丙会辛，以酉代之，有辛无丙，以巳代之，为秀实之气，故贵。

论曰：三位乃子母俱旺，福会之庆，己酉以摄丙辛，乙遇丙辛合，丙辛巳酉丑为贵也。

【流荫返元】

六乙生人正月丙，蛇巢逢土少年荣，若见刚金临杀位，必主兵权定塞尘。

乙人正月，以戊寅高阜之土，乙庚之气，绝处逢父母，故喜见之。

丁巳乃蛇巢之土，金神生处逢父母，又乙人见庚辰，乃羊刃杀，然而五行壮旺，更加此杀，须领兵职之职。

鬼作截福

六乙怕逢丙丁盛，如无救助定成凶，若值五行多水数，阳土相临主太隆。

丙丁若盛，金神不能发生，乙人所以不喜见之，若四柱中见水可以制火，并得一位阳神之土扶持，如戊寅、戊申之类，五行又却还元。

珞琭子云：「当忧不忧，赖五行之救助」，良有以也。

【丙水乾龙之数一】

六丙生人本见丙，己来同甲最奇清，大吉若加并太乙，名标金榜世传名。

水之数，火属之，得木而生焉，甲己土合，壮其丙火，土旺金生，有甲无己，以未代之，有己无甲，以寅代之，此为反阴兹阳之理，水加木而清，丑为大吉，巳为太乙，巳丑乃金神生墓之地，故生丙水为秀实也。

寅未代甲己，丙人有甲未己寅卯巳丑贵也。

【福禄还藏】

丙人从革大为良，又乘巳位旺清扬，更得炎宫于木火，定知早运佐朝堂。

丙人喜见巳丑金位，如无巳酉丑日时，中有金神亦得用，得巳乃为真官之贵，巳午二位干逢木为丙人之福，火人得从革局乃为剋财生官之象，若得己巳之类，则火人禄气纯全，更若寅午戌三位干头得丙甲二字，其气愈见强壮，阴阳书谓「火人得地，无水而仕禄优游」，抑有自也，有水则损之。

【禄旺兴元】

六丙生人火数多，更加一本最相和，刚明清健多荣禄，金神更壮早巍峨。

丙本自旺盛，一本族矣，多反过，虽是一木，若得地尤其绝，所以五行之神，贵在显焕清越，不可过也。

丙人得木助，其锐可知，须要乙位金来翊其气，则生火人官禄基，如此岂不可早年亨快。

【中央夺福】（亥水见水被土所破）

丙人见子休逢土，福破中央夺将去，又加火向辰戌中，决定残伤中败露。

见子则官神得位，逢土则水不能胜，终被所夺也。

论曰：魁罡之地，土所钟毓，更若火盛，如甲辰甲戌之类，土气强壮，水气消竭，危害甚矣。

【截根无荫】（生处逢鬼）

丙寅为禄火长生，甲寅相遇不光荣，忧妻害子无兄弟，到老孤贫谩逞能。

逢鬼于受气处，被抑塞终为害也，此为生地见鬼，鬼即壮强，丙火不得舒爽，五行独立，宜于顺生，最嫌逆制，终当孤竭矣。

【烟灭灰飞】火木临巳午会水救助

丙丁巳午皆逢木，炎上威风势勐强，更若五行无水制，纔逢称意必倾亡。

丙丁巳午皆火之地，若逢木则益炎盛，须得水则既相比和，又有官神，方是有应，若一味炎盛，岂能久长。

【食神为鬼】午音火土多

丙人见戊加申子，时人皆谓食神重，若是火神有生位，一生孤蹇禄难逢。

丙人见戊，又逢火旺土壮，克丙人之官，所以无官，土生于申，旺于子，干头带戊，丙人会之，为食神名誉之兆，土气成实，不必更见火，火旺则土强，丙人之官蔑然，虽少年见禄，终不为长久之计。

【丁火父木成数三】

六丁戊癸本来高，如加巳亥势雄豪，申子辰官金水旺，位到公侯佩玉袍。

丁生戊癸为子，如萌芽，有癸无戊，以巳代之，有戊无癸，以子代之，皆为秀实之气，造化之功所为贵。

巳乃戊癸之源，亥乃木成实之地，为贵，子巳代戊癸，丁生人有戊癸戊子癸巳，申子辰金水清贵，土火独为祸也。

【飞活清秀】水盛己土

丁人爱遇北方水，忽见金神再续来，局内不逢于土数，木神加护至三台。

丁人见水，官神得地，又遇金来生官，自然显赫，北方乃亥子正位，壬癸旺乡，更逢金生育不绝，甲子辛亥之类是也。

若无土损，其气清，又得木神护禄，所以基本牢壮。

【禄基成实】子午逢金怕土

金加子午多凶暴，若是丁人又喜逢，更看五行无土数，定扶明主掌陶镕。

金加子午带死败，故凶。

甲子甲午之类是也。

然丁人午上见金，则变为财，子上见金则凶，为官若无土犯分，则气清禄厚。

又云：在午见金，则禄旺，在子见金，又生出丁官，见土则伤水。

【禄气差迟】壬多不如亥子

丁见壬多无是奇，亥子相逢正得时，忽被土能争旺位，谩有声华亦差迟。

壬不得地，遇如不遇，虽无壬而水正位，官神旺处，自然壮也。

火水溷杂，终是土胜。

【破相孤独】

六丁忌见土长生，损妻害子强争能，纵有虚名难了达，亦忧田宅之兴营。

六丁人以水为福，土长生则夺却水之位，有呼无应，其格卑下，若见克伤，则触事亏损。

六丁人以土为官鬼，水土皆生于申，就位为土所损，壬癸无以全生，天元被害，可见贫贱矣。

## 第五卷

论干神三

【戊火数三】

六戊生人逢曲直，丁壬相合主清才，从革位中兼一二，决须名誉少年魁。

真火要亥卯未壮，有丁无壬，以亥代，有壬无丁，以未代，本壮元则为福远，戊癸丁壬合贵也。

真火爱寅午戌土壮火炎，官有力，天数乘三，子生其父，巳酉丑多逢，则贵也。

【渊源滋养】金生水神滋木之官

六戊生人见水源，更逢甲子旺生金，须知名誉当腾达，少主清华入禁林。

命已有水生官，更得金在申子水旺之乡，则金又生水，甲乙自然有气，五行要不断，若有金无水，又能害木，水深则木强故贵。

【相为庆会】土壮合水生木官显

寅申本是戊人强，癸亥当头贵显扬，但得五行金不入，名清望重佐朝堂。

戊寅火生处逢土，戊申土生，故强，癸亥水生甲乙，故奇，有金则伤矣。

寅申土成体，地本源既壮，又须借木神疏爽之，更得癸亥就位，滋养其神明之德，清健非常，若无金神反制，五行恬然无害，为福厚矣。

【金火相持】

戊人不贵南方火，见火须还带旺金，有金无火终成咎，有火无金亦不新。

戊人不贵南方火者，戒其太过盛，若无火则金得势来侵木，无金有火，亦无用也。

【干鬼为殃】甲伤戊元有金可救

戊人有甲终无益，带水拖泥不似初，若得庚金并水局，尤能财禄必微余。

逢甲不如见乙，为阴阳和顺，甲能伤戊，若加水，甲益壮，终有害也。

若庚金制之犹庶几。

甲阳木之神，戊人得之，阴错阳差，若得庚金，又复制甲，既又得水，则为戊人材禀之神，五行互有得失故也。

【己五数真土】

六甲相逢己用功，乙庚相会禄高封，炎上火神加一二，符压兵权静塞冲。

己乃火生旺之地，己人遇寅午戌，为造化之功，乙庚为土之子，生于己为秀实，有乙无庚，以申代之，有庚无乙，以卯代之，得此方为贵格，如寅午戌三官，二位为贵，申卯代乙庚，庚卯乙申，用己炎土火，而清贵显达也。

【包成合禄】寅午戌贵旺水损元

己人正月为食魁，更于寅午戌相陪，局内不逢真水数，定知文武助功来。

丙辛为真水数，己人见丙寅为食神之魁，盖火生土，又得寅午戌炎上之火气接济，若无水损禄，天元有滋养，荣名厚利，何患无矣。

【秀转逢生】金生水旺滋木金暗

六己相加巳是功，申子辰位甲须丰，更得金神同水化，定知名誉至三公。

申子辰水之位，就中见甲，则木乘水之旺气，为基甚厚，金同水地，则水益壮旺，甲自然发生，此五行阴阳消息，不必见其形，而默会之可也。

若只见金而无水，金无所归，便伤甲乙之木，惟在水地，则自生出水，不必见水，深宜详之。

论曰：若见水加亥卯未上，禄元有所养为福无穷矣。

【庚四金阳之数】见戊癸丑未火土为贵

六庚真数少人知，戊癸相逢遇者稀，大小吉神逢一二，名播中原福禄辉。

夫真白虎数用，有子生焉，戊癸乃火之真数，为庚金之真，有戊无癸，以子代之，有癸无戊，以巳代之，乃至为秀实之气。

戊癸化火，能生二吉，丑未为大小二吉，二吉既壮能造庚金，乃为至贵，子巳代戊癸，庚金生巳，戊癸之火发用，丑未贵矣。

【声誉远弛】

庚人巳午逢庚木，学问过人世所稀，但无金神并水属，少驰声誉掌枢机。

火正南方，官神得地，更逢刚木，滋养无穷，所谓本源深而气壮，若见金神并见水，水又生起，便制其火，虽得正位，终被消烁，此有木无金水，然后为贵。

论曰：火加巳午，官星得地，若更干音带得木来，火聚南方，高明豁达，所惮者水耳！稍无犯分，则挺转出群。

【相参成庆】见土木火禄元有助

庚人爱得土来亲，火数相乘位显伦，春夏季中生月属，又加木属主光荣。

金得土扶，禄元有籍，更加火临辰未两月中，其福愈壮，盖火生三月，木墓六月，所谓源远相参发福，有自其为气也。

妙在适其用耳。

【禄害孤害】

六庚禄向甲申中，水数才多不可逢，更值金神重迭见，到头辛苦禄难崇。

庚人以火为福，却遇甲申，更有别禄见金神，则生出水来，有汗漫不绝之状。

丙丁如此，无以发生，又何禄之有，终难显达。

珞琭子云：遇如不遇，禄马之说，要在穷究，曲尽其理，方知禄马归着。

【六辛天水之数】

天数当先号六辛，喜逢亲子系丁壬，天魁合会功曹盛，名达朝堂职位清。

辛数乾天之子，天一生水，木数合之，乃阴从母生其子，有丁无壬，以亥代之，有壬无丁，以未代之，故为秀实之气，天魁戌，功曹寅也，亥未代丁壬，有丁壬亥未，用寅午戌之势，为贵盛也。

【威高志远】

六辛要得火相亲，带水须凭见木神，文中却做武中虎，武禄还须静塞尘。

水能生木，木生火，辗转相生，无有穷尽，辛金得火，禄气相亲，若见水则有损，五行若又见木，水却随木化，不伤于火，辛人如此，岂不快哉。

【先凶后吉】

辛人卯酉值非善，又逢水属主迟矇，若见火神当胜位，定知煊赫众难同。

辛以丙为官，以火为福，卯酉乃火死败之地，更加水损，何由得福。

五行若得火神位，寅午戌即还元，如此则转祸为福也。

【禄气退休】

辛人火居西北地，无木相扶士禄难，纵得少年膺爵命，亦须衰蹇见官休。

火居西北，无气之乡，又无木来助，岂免迍剥？火在水乡，终难显达，得木卫护，犹且庶几稍弱，阙此终当偃蹇。

【壬为真水数三】

六壬逢火自然光，丙辛交会势堂堂，大卫卯酉登明会，必是金门紫绶章。

壬阳木数，当三用周天，火数当其二数，二三合五，乃受气之数，为壬之官，水数生木，乃母生其子，有丙无辛，以巳代之，为秀实之气，大卫为卯酉，登明为亥，乃木乘旺之气为酝籍，巳酉代丙辛，壬人有丙辛，丙酉辛巳，以火用于木气，为真数入格。

【相呼集福】

六壬己亥不为官，勿逢水数禄须还，更值五行多火局，定期高焕达金銮。

己亥为生成之木，下残切上，干头己土，所以不为壬人之官，若五行带得火数多，己亥之木，又随火化藏，己官之土，却得还元，不必更见水，盖水能生木，木能克土，即为坏官故也。

【大奇绩贵】

六壬丑未兼申子，四位如逢火数奇，更值五行多土局，少年名位拥旌旗。

丑未土成实之气，申子乃土生旺之乡，干音带得火来，五行中更加土多，壬人福禄自然显着，岂不早年亨快。

【反凶成庆】

六壬若遇繁刚木，须得干音带火来，若是寅宫并午位，必做朝中将相才。

甲辰甲戌皆干音火木，更又庚寅壬午俱来资助，水旺则土盛，气数纯全，福基自壮矣。

【天鬼相交】

六壬最忌土头戊，或加辰戌主相残，不见甲来为救应，定主身中带不安。

壬人见戊为干鬼，若加魁罡之地，则祸患之端，五行若有甲干阳木，又能克戊土，即有所救，不然，鬼气太重，壬人所惧。

【癸真火数二】

六癸生逢曲直加，如临甲己最为佳，更加传送遂为禄，谴仕千钟福寿遐。

曲直，亥卯未之气也。

癸音火，须逢木而生，甲己者土，合火之子数阴，从母生其子为成，有甲无己，以未代之，有己无甲，以寅代之，乃为贵气。

传送者乃甲己生处，甲己未寅，为秀实之气，癸人有甲己，旺中带木气为清贵之格。

【互相福应】

六癸生人多亥子，不逢土数自光荣，若得土加寅巳上，不须亥子即为清。

亥子乃水会之地，癸人得之，聚成一气，不必见土，见土则水争强，反而不好，若寅巳上却见土神，癸人之官，又不必见亥子，见之则土争雄，反为交杂。

【天鬼为滞】

六癸人逢己是殃，不逢甲数尽乖张，莫教丑未乘于火，定知贫贱永无疆。

癸人以戊为官，见己为阴阳失序，反为鬼，五行中若得甲木之气解救，尚可免迍驳，若见己丑己未之类夹攻之，癸人福气灭然。

## 论甲乙

【滋阴福元】

木逢癸亥正长生，荫益根元必大亨，更有金临西北位，定主清华禄自存。

木生在亥，就其位得癸亥之水滋养，生中逢生，最为喜会，更得西北，带金生出水来转旺，健源深远，福禄崇峻。

【变鬼为官】

木人最怕遇壬申，若逢癸酉福增新，但得水临西北地，返作清华显赫人。

壬申癸酉乃剑锋金，乘临官旺地剋木，甲乙最怕之，若亥子上见水神化藏金毒，金虽承天将之利，终不能害木，大抵福欲乘之，鬼欲制之，然后可观。

【破祸成福】

木逢辛亥不长生，不逢火制禄难存，火神与木俱繁盛，何虑功名事不成。

木生在亥，却于生处逢金，谓之生地见鬼，得火救之，金不敢用事，木乃出焉。

此谓通变，自有轻重，五行须明胜负，不可一途取轨，火木繁盛，金自销烁，虽是辛亥作祸，得火与木繁盛，始有生杀，若非辛亥见火木繁多俱壮，又不便也。

【鬼气临官】

木人怕见火神兴，无水相临主祸迎，更被金来加局内，一生艰险不安宁。

木人火盛则灰飞烟灭，得水可制火，苟不见水，又加从革金局，其神锐利，甲乙之木，窘气可知。

论丙丁

【根源浑厚】

火人日月时遭水，须逢曲直乙为干，若得炎宫纳音金，定知食禄至清官。

火人月、日、时带水神，则火无发露，若亥卯未上干头带阴木，水却又来生木，木又生火，火生不绝，火神得地，更若寅午戌上纳音见金，又却来剋木，木神受制，生出火官，五行脱体还元，乃高上之福。

【兑官生鬼】

火神败地莫逢金，见水加来愈不禁，不见伤残幷夭折，定须受病肺连心。

败地本自衰微，逢水则金不能为财，而与水为鬼，论曰：火至败地，见金则生出水来，火力既不能胜，安得不伤残也。

【屯蹇多灾】

众火须防水在寅，平生迍坎谩劳神，资财必定难充溢，盛德高风处处新。

火神稍众于生地，却见水，如甲寅之类，何以堪然。

火神既多，须得少木资之，则有不穷之众稍多，于此终为害也。

## 论戊己

【气数淳厚】

土人土重火炎阳，职位清华禄益强，火加己午逢诸土，盛德高风处处新。

土数既重，必藉父扶持，为生生不穷之貌，若更见火加巳午，火旺之地，土又强壮，设或见水，终不能胜火土，则为财廪之气矣。

【五木成烟】

土人藉木为文曲，四位之中带火来，重见木神临巽地，高甲陞名福庆来。

土无木不能通爽其气，木无土不能安立其根，二者相须皆不可阙，五行中若带火来，又于巳上见木，辗转生育，聚成一体，气数壮实，火神有所蕴藉矣。

【救助咸福】

土人独位逢诸火，更加火旺增灾祸，就中若见水神被，纵免灾殃还坎坷。

火数既旺，且多併来生一土，其气大煅燥，忽见水返来制火，五行虽有救解，终不为吉兆。

【基本衰弱】

土人若重嫌己酉，区区终是谩劳生，水近土傍尤见祸，卖尽田园没地耕。

己酉乃土水败地，重重见之，则困苦相陵，终不见福，盖水能胜于火矣。

司马季主曰：水逢沐浴如逢土，土到衰乡水不如，土到酉宫真败地，却逢癸酉禄盈馀，二气各有胜负耳。

## 论庚辛

【滋阴成官】

金多逢火不为灾，切忌金神带水来，木逐火神生旺土，发荣名位足资财。

只怕身旺被鬼所制，金多又自带旺火，不为害，自己寡弱，则克我者始得志也。

【天益离乡】

金加乙巳太乖张，木数来逢主夭亡，便自水多难抑制，定残骨肉远离乡。

金生处见乙巳火，被火截住，加以木来扶火之势益壮，金自销烁。

## 论壬癸

【源远流清】

水人见木为本利，得火相逢凶害至，更无火木见金神，决主少年登显秩。

金为水本源，木得水滋，深为利用，见木却生火，火旺则反伤于金，五行中若无木火，

但得金气发露，则生出水禄自然。

【无救成凶】

水人切忌戊申寅，截断根源主祸频，局内不逢金发露，平生波劫受艰辛。

戊申戊寅乃土成实之地，水人生处受制，病处见鬼，故曰，截断根源，五行中若见魁罡，则鬼气无以化藏，

水神如此，可谓困矣。

【长鬼为殃】

水人大怕火炎扬，寅午相逢转更忙，若见丙加辰戍位，定知夭折见悲伤。

寅午乃火生旺之地，火炽可知，水神如此则竭矣，五行若见魁罡，如丙戍之类，水神之福转衰矣。

（并太乙统记）

## 第六卷论支神

【十二支例】

亥子 (水)   寅卯 (木)   巳午 (火)   申酉 (金)   辰戍丑未 (土)

【十二支合】

子丑    寅亥    卯戍    辰酉    午未    巳申

天元变化书云：子合丑，福轻，丑合子，福盛。

寅合亥，福清，亥合寅，福慢，戍合卯，福虚，卯合戍，福厚，辰合酉，福弱，酉合辰，大利。

午合未，福慢，未合午，大利，巳合申，福慢，申合巳，官气盛。

如甲午，辛未，乙未，只是身旺，却命禄弱合衰气多也，如乙未，壬午，虽禄弱艰得。

【三合】

寅午戍（火） 巳酉丑（金） 申子辰（水） 亥卯未（木） （三合纂局）

【阴阳】

子为一阳丑二寅三卯四辰五巳为六阳极。

午为一阴未二申三酉四戍五亥为六阴极。

【支神一字格】

福神多，可作两府，凶杀多，则穷夭，如曾布乙亥年，丁亥月，辛亥日，已亥时，戊寅胎，乙亥火虽自死，得已亥木自生，四亥与寅胎合，故作两府，如萧注癸丑年，乙丑月，乙丑日，丁丑时，丙辰胎，以四柱带杀多，故换武官，止于两制而无寿。

玉霄宝鉴云：有芝兰并秀格，支神一字而干神别者是也，仍须干神和会，而福聚于支神上者为应格。

【六合双鸳格】

六合双鸳坐槐庭而布政，假如戊辰年癸亥月戊寅日甲寅时，一亥合两寅马也。

（鬼谷命格）

【冲合格】

大凡命前六辰贵气冲和也，假令丁亥土人得甲辰丙辰是也，更天干纳音稍有和气，富贵极盛，为阴阳六辰，自然清贵，变天乙贵神之意。

（天元变化书）

【支神往来有五行之气】

寅午往来，有甲己土气，子巳往来，有戊癸火气，巳酉往来，有丙辛水气，卯申往来，有乙庚金气，亥午往来，有丁壬木气，皆在禄上也。

又子巳午亥，谓之隔六合，盖一阳至六阳，一阴至六阴也。

（广录）

天元变化书云：此系支辰之论，更得天干纳音有交涉者大利，福厚坚固。

五行本位者，寅午戌火之位，丙丁人遇之贵（寅又为杂木位甲禄之所建也），亥卯未木之位，甲乙人遇之贵（亥又为杂水位壬禄之所建也），巳酉丑金之位，庚辛人遇之贵（巳又为杂火位丙禄之所建也），申子辰水土之位，戊己壬癸人遇之贵（申又为杂金位庚禄之所建也），五行各三位与四贵三位同，惟阙（缺？）胎贵一位，其主贵之福，亦与四贵同，阳禄贵在临官，阴禄贵在旺，若阳禄遇旺，阴禄遇临官，虽为本位，其福差减于建处也。

有遇一两贵位，却为凶杀刑害破得深重无禄者也。

（三命提要）

【大吉生逢小吉，反寿长年，天罡运至天魁，实生续寿。】

王氏注云：丑为大吉，乃金之墓，未属小吉，乃木之库，以丑中金气来克未中之木气，上克下曰冶金，未变化，仁义相济则反寿长年，或未人得丑，则尊辱卑荣，不为寿而为夭矣。

天罡是辰，辰之中有水气之所重也。

天魁是戌，戌之中有火气之所重也。

辰中之水，克戌中之火，为精为神，水火既济，则寄生续寿。

或戌人得辰，则阴阳不正，为返吟之破命矣。

莹和尚注云：以上四节，并用真印，始得其详，乙丑金印，癸未木印，壬辰水印，甲戌火印，丙辰土印，丑中有乙木，未有癸水，癸水生其乙木，橹生（此二字不确定）禄元，故反寿长年，戌中有甲，辰中有丙壬，壬水生其甲木，甲木续其丙火，故寄生续寿。

命书论受气血脉，谓丑中有金气，未中有木气，辰中有水气，戌中有火气，故未畏丑，丑不畏未，戌畏辰，辰不畏戌，此说最妙。

【从魁抵苍龙之宿，财自天来，太冲临昴胄之乡，人元有害】

莹和尚注云：酉为昴胄之乡，从魁是也。

卯曰（不确定，应是曰）苍龙之宿，太冲是也。

以支元纳音取财，今言天来何也？缘酉上有辛，卯上有乙，辛金制其乙木，故云财自天来，卯见酉而为害，以金克其卯木，故临昴胄而人元受害也。

若酉人遇卯则吉。

（珞琭子）

【朝北面南，希见子来拱午】

子午卯酉四方之正位，五行之帝座也，凡帝座惟可朝而拱对之，不可位其位，欲别其有君臣之分也。

然而相对卯酉者，不及相对子午，盖子午乃明堂端门，圣人南面以听天下，诸侯北面以朝至尊，故云：希见子来拱午。

八字金书云：子为端门，午为离门，皆以拱虚（字模煳不是很清楚）为上，正见者次之，若福气重厚，可入侍从，凡虚（字模煳不是很清楚）拱二门贵人最为上。

又云：子午为明堂，端门可以虚（同上）拱，不可居位，若子来朝午者君臣势顺也。

紫虚局有拱端门格，如陈宗丞乙丑年甲戌月己亥日丁卯时，陆徽猷丁未年己酉月乙巳日丁巳时，是也。

【四极全备，邓禹作绿鬓将军】

寅申巳亥，子午卯酉，辰戌丑未，皆谓之四极，盖言多也，得之全者，为人性刚勇，宜从右选，以求功名，有子午卯酉者，为其专位于四正，主有方面之权，又须贵早，所以喻邓禹十八为将也。

（壶中子）

寅申巳亥四孟，子午卯酉四仲，辰戌丑未四季，不可以得是格者，便为妙用。

四孟名为四进之气，前行可达，故马坐是地，又名曰四长生，为五行长生在上，其间最是土得力，盖申上土长生，亥上土旺，寅上有火亦可取旺，只有巳上土绝，亦有火生壮其土，故巳上不可谓之土绝，有一飞宫土法，言四月土长生，是四孟有土力，故金人土人得福多。

其间木不旺，因巳上木衰，申上木绝，亥寅纵得长生临官，大抵十月与正月木方芽，甲故不旺，水人火人临时消息。

四仲曰四极，五行遥远不相拘受，须是取时日向旺，方为上，若生值是格，更时日向衰弱之地，必不高显，如庚戌年金，戊子月火，甲午金日，癸酉金时，己卯土胎，此向西方金家旺地，故贵，吴转运命。

盖庚戌金，受戊子火上下造化。

戊午年辛酉月癸卯日壬子时，以月上死，日上沐浴，时上亦无气，故凶。

四季名曰角，系阴阳各立之地，最旺金土人，水人不旺，若水多人，得此就土气作官，水少人不可。

如癸亥水人，壬戌月，壬辰日，丁未时，癸丑胎，是命薄禄，为水多，且使四季土造化，火人得是格太弱，木人得此，亦不成造化，类百里之田，一合之子耳。

（天元变化书）

【论孟仲神所值贵贱】

寅申巳亥四位，谓之孟神，非取禄马，但于年月日时见寅申巳亥者，自然高贵，如有不等，却成贫贱，若全见上四字，则贵不可偕。

子午卯酉四位，谓之仲神，若年月日时全带或重迭，及值六害，此人幼稚便患风疾。

（金书命诀）

【或全带得卯酉来俱所为多改越。】

人命带印（疑为卯）日酉时，更胎月一处有马，多好动移，然命入局，干神得助者，移动则吉，命薄因移而得失也。

（沉芝源髓）

【辰戌丑未为四孤之气】

戌为天门，故戌曰天孤，辰为地门，故辰曰地孤，未为人门，故未曰人孤，丑为鬼门，故丑曰鬼孤，此是天涯地角，故为四孤之气。

（烛神经）

【颠倒杀】

寅丑     巳辰     申未     亥戌

以上日时上犯者，君子主玷责，庶人徒刑，又名惆怅杀，主咨嗟不足，虽富贵亦然。

（广信集）

## 并论十神

【十干十二支】

甲，是木之干节；乙，木之根；丙，火之宿者；丁，火之光；戊，石也；己，土可稼者；庚，金之质；辛，金之刃；壬，水之源；癸，水之流；亥，水之源；子，水之流；丑，土杂金土；寅，木之干节；卯，木之根；辰，土杂水木；巳，火之光；午，火之宿者；未，土杂木火；申，金之质；酉，金之刃；戌，土杂金火。

（广録）

凡甲丙戊庚壬为阳干，乙丁己辛癸为阴干，子寅辰午申戌为阳支，丑卯巳未酉亥为阴支。

（三命吟钤）

【天元喜地元有禄】

甲己喜四季     乙庚喜申酉     丙辛喜亥子     丁壬喜寅卯     戊癸喜巳午

【地元喜天元】

子丑喜戊     寅喜己    卯辰喜庚    巳喜辛庚    午未喜甲壬    申喜乙

酉戌喜丙     亥喜丁

坏天元者，三十九岁之前，名利难发。

坏地元者，四十岁后，福不如前。

天元地元皆有者，平生福气高崇；皆无者，平生名利无成。

三命中，二命若衰，一命何安也。

【地元忌天元】

子丑怕己    寅怕庚    卯辰怕辛    巳怕甲壬    午未怕乙癸    申怕丙

酉戌怕丁    亥怕戊

【天元秀气】

子丑癸    寅甲    卯辰乙    巳丙戊    午未丁己    申庚     酉戌辛    亥壬

天地之秀见时，不贵即富。

珞琭子云：壬癸秋生而冬旺，亥子同途；甲乙夏死而春荣，寅卯一揆是也。

（神白经）

【生死相聚】

庚辰、辛巳、庚午、辛巳         甲戌、乙亥、甲子、乙亥

壬寅、癸卯、壬辰、癸卯         丙申、丁酉、丙戌、丁酉

以上是阳死阴生,阴死阳生,如甘苦同受之意,所谓庚生于巳，辛死于巳，甲生于亥，乙死于亥，壬死于卯，癸生于卯，丙死于酉，丁生于酉，是不相离也。

（广信集）

【三命生地足】

六乙人寅卯辰，六辛人申酉戌，水土人亥子丑，火人巳午未，余彷此。

若遇此格，不厌鬼多，多则贵，假如生地旺全，气坚固，则不能造化，大抵五行不须太过，故使鬼多者妙。

如乙亥年，庚辰月，辛卯日，庚寅时，辛未胎，然庚辛鬼气多，缘乙木在寅卯辰木壮，更亥卯未木气全，乙木十分气足，虽两庚两辛在寅卯辰上，未及十分重气，木盛于金则贵也。

（天元变化书）

【干支四字全】

四字全者，取十干十二支合而言之，凡年月日时并胎月五位中，若有甲有乙，其生月日时遇寅卯两位者是也。

有丙有丁遇巳午戊己准此，有庚有辛遇申酉，有壬有癸遇亥子，土随水源行，戊己有亥有子，亦主富贵，更须要诸位上支干相扶助也。

（三命提要）

【七禄】

甲乙人丁壬亥卯未      丙丁人戊癸寅午戌     戊己人甲己辰戌丑未

庚辛人乙庚巳酉丑      壬癸人丙辛申子辰

以上七禄全一气者，更有归宿，主及第，为人超越，无归宿，只作门阴之人，若破败不作福，行运到禄干得地，必发旺。

带三禄者，谓在月日时上，更带本禄也。

若在四贵、华盖、驿马上，必为贵显之人。

迭三支者，年月日时胎五支中，三支并在一位上者是也，并在四贵华盖贵神之位，则主贵，在贵神与忌神同位则主福，虽迭在无气处，若三支于禄干有辅助亦贵，若在死败绝空亡上无辅助者，无福人也。

（三命提要）

天元变化书有三字格，如三丁一癸，三壬一戊，三庚一丙，三辛一丁，尤恐造化轻弱不成器用，凡见三字格，切忌建旺太过中又太过，唯土金不然，如三金得土，三土得火，或三戊，三己，三庚，三辛，建旺不碍。

壶中子云：三干凤凰极贵，切忌恋匹恋林，四本主中有三字本主同一字干而向下支不同者，曰三干凤凰，三本主同一字支而向上干不同者，曰支凤凰，三位本主同一支干者，日麟阁凤沼，主清华之贵，唯恋匹恋林，见合则曰恋匹，见刃则曰恋林。

【先上清而得之下浊，后下浊而升越上清】

先取上之轻清而为用，次看浊气压下，上虽清而不秀，则取下浊有用之气为福，而升越为上矣。

（鬼谷遗文）

【以干为禄向背定其富贵；以支为命，详顺逆以循环】

王氏注云：如甲禄在寅，或坐禄、向禄者，不富则贵；或破禄、背禄者，不贫则夭。

甲禄在寅，命得寅以坐之，遇丑以向之，逢申以破之，见卯以背之，经云：向禄则生，背禄则死，故禄前一辰为羊刃，禄后一辰为禄库，此所谓向背定其贫富者欤。

十二支曰命，命之所司者，修短定焉。

盖得之以顺者，遇五行生旺，三合六合者是也。

不顺者逢休囚六害四衡三刑者是也，得此者寿，失此者夭，故曰以支为命，详逆顺以循环。

莹和尚注云：背者可定其贫，向者以言其富，然不可一途取轨，亦有逢背禄不贫者。

【天元一气定侯伯之迁荣，支作人元运商徒而得失】

天元秀气而吉将加临者，人得之贵也，支元纯粹而四柱比和者，人得之富也，直言富贵，而不言贫贱者，反此则贫贱耳。

【庚辛临于甲乙，君子可以求官，此人运至南方，货易获其厚利】

王氏注云：甲以辛为官，乙以庚为官，庚辛来临于甲乙之人，故曰君子可以求官，小人反以为鬼也。

亥子者，北方之水，巳午者南方之火也，以水至火乡，我克之为财，所以货易或其厚利也。

或谓壬癸至巳午亦是者非也。

壬癸是禄，巳午是命。

如壬癸得丙丁，亦可谓之禄财，谈命者当分禄命身，以干配禄，以支合命，以纳音论身，之谓三命。

【金禄穷于正首，庚重辛轻；木人困于金乡，寅深卯浅】

王氏注云：庚辛金也，庚阳而辛阴，甲乙木也，甲阳而乙阴，庚辛之金，至寅俱绝，必曰庚重辛轻者何？寅为阳宫，庚乃阳金，以阳遇阳曰伤，寅中有甲，甲庚相恶，故曰庚重辛轻，辛为阴金，至寅阳宫，甲以辛为官，兼六辛逢马虎，天乙贵人，故谓辛轻，寅卯之木，至申而绝，必曰寅深卯浅者何？寅为阳辰，至申宫两阳相竞，寅申相冲，为绝之深也，及卯居申合乙庚，阴阳合气，故为绝之浅也。

【壬癸秋生而冬旺，亥子同途；甲乙夏死而春荣，寅卯一揆】

王氏注云：壬癸亥子一类水也，水生于申，而旺于子，甲乙寅卯一类木也，木旺于卯，而死于午，故曰壬癸秋生而冬旺，甲乙夏死而春荣。

（珞琭子）

【甲己丙辛申子辰，丁壬亥卯未中寻，乙庚从格局为真，戊癸炎上亦须陈，得局却嫌逢脱局，财局萦心鬼局恶，甲乙曲直亦同详，归认干头莫教错】

如丁壬亥卯未本局之类，且如丙辛见巳酉丑相生局也。

脱局者乙庚遇申子辰，金生水为脱局也。

财局如乙庚的亥卯未鬼局，如乙庚得寅午戌也或贫贱夭寿，甲乙乃木也，亥卯未为本局，亦嫌脱也。

（沉芝源髓）

【戊己加临丘壑，信若尾生；壬癸遁入江湖，廉如鲍叔】

戊己属土，丘壑亦属土，辰戌丑未乃丘壑之地，壬癸属水，江湖亦属水，亥子乃江湖之乡，戊己人得丘壑之地生者，足于信，盖土主于信，壬癸得江湖之地生者，其人廉。

【头戴脚踏，罕遇甲年寅时】

头谓八字之首，踏谓八字之末，甲乙天中之木也。

寅卯地下之木也，八字之首得甲，而八字之末得寅者，戴其天中之木，而踏其地下之木也。

八字之首得乙，而八字之末得卯者，戴其天中之木，而踏其地下之木也。

余十干皆彷此。

【丁得戊而最佳，酉见丁而可畏】

戊人见丁者，在字为成，酉人得丁或丁人得酉为丁入目。

【八字纯粹，少处严廊，二气偏枯，老为俗物】

八字乃年月日时枝干也，二气乃阴阳也，八字得之浑然纯粹者，必早有严廊之望。

二气得之交迭，偏枯者无贵，则至老终为俗物，黄帝谓一阴一阳之谓道，偏阴偏阳之谓疾。

【天干不断若血脉之调荣，地支相连类珠玑之贯穿】

天干不断，在格曰连珠，地支相连，在格曰连茹，得连珠则贵，得连茹则富，有所畏者隔断也，盖十干不要断，若甲字断之，如血脉之不通荣衔也，反为；夭折。

十二支不要断，若子字断之，则如珠玑之不相穿贯也，反为灾害，十干若不断甲字，而断他九字，化为虚一待用格。

十二支若不断子，而断余十一字，名为歇灭杀，女子尤忌之。

天元变化书云：天干连珠中间有转达之气，并贵旺相者为上，无此未必便佳。

支神连珠太岁在前者为上，如亥人见申酉戌亥，紧向本岁，谓之从岁，仍看天干纳音如何。

虚其一，待其用，得之者，稳步青云；忽头重，忽尾轻，遇之者早归泉世。

四柱本干相连，即跳一字，号为虚一待用。

四柱本支相连，而重一字者号为头重尾轻，虚一待用为青云得路之人，头重尾轻乃泉壤夭折之子。

（壶中子）

【连珠入局尤为荣】

如甲乙丙丁子丑寅卯之类，干支顺者，谓之入局，若相刑克者不入局。

（理愚歌）

【连珠贵格】

甲午乙未       丙申丁酉       戊戌己亥     余皆彷此（三命纂局）

八字金书云：若甲子生下有乙丑，此为连珠福神，能押众杀，更加禄马十分之命。

诗云：命中生处得连珠，足食丰衣与众殊；若有杀神居位内，自然为福与消除。

【连珠进退】

凡见同气连珠，如丙寅见丁卯，损气，是名退气连珠，丁卯见丙寅退一辰，却是进，名贡气连珠，如丙辰土入见丁巳不佳，丁巳见丙辰最上。

（天元变化书）

论干支诸字杂犯

【凡甲丙丁壬辰字平头】

若见三四字带空亡者，定为僧道。

【甲癸未申酉属破字】

甲癸酉必损眼，未申患心腹疾，更看时入害乡，干神受制者，必不虚矣。

【甲辛卯午申属悬针】

五行无气，不值德神，定是军人。

三命纂局云：悬针三四字，号悬针眼疾，还多险厄临，被刑带杀须徙配，怎不为军刺面人。

【戊庚戍属杖刑锋刃】

若带羊刃蚀神，定犯徙流。

【乙己丑巳属阙字】(曲脚杀附)

犯多者必有阙唇，穿耳，肢体不全，若无德合，五行无气，*（ps*读音：gu(谷） 我的字库没这个字）帛不充，寄食他门。

李九万云：凡巳酉丑三合全，天干带己字者，主唇齿不全之疾，一生招人唇吻。

八字金书云：四柱中乙己巳者名曲脚杀，带多主他养为子，不然养他人子，主两姓故也。

【丙壬寅酉为聋哑字】

若犯多者，及胎中受害，时食于日，必患聋哑，又酉日戍时生者主聋哑，及头害恶疮，此是时破日者也。

歌曰：平头必是为僧道，破字终须失眼明，杀看悬针须刺面，徙流多见杖刑并，饥贫不幸逢空阙，相貌兼知不十成，惟是相遭聋哑字，空亡无气定来精。

（金书命诀）

【禄绝命绝】

禄绝者，如甲乙生人在申，主仕官不久，职位难进，资财不丰，门阀不盛。

人命绝者，如亥子人在巳，主孤独少子，又寿不长，中年多困。

（三命吟）（ps:吟原为金和今，也查不到）

【同类破】

如己未见甲辰，甲辰见己丑，己丑见甲戍，甲戍见己未，凡在四冲之地，纳音同类，逐两位逆数之是也，寅申巳亥子午卯酉，亦以此取之，主人平生多不足，不成器道,经云，井栏互破，无药可医，遇空亡则庶几，行年行运亦忌之。

凡命带重支迭干者，主心怀不佳，计较机谋，狡狯短行，岁运添之，因而有失，亦主思虑过当，有心力藏怀之人也。

凡四柱不可犯丙戊二干，若在寅辰上，名仇雠晦气，主招谤怨，多与人竞，如韩球都大命，戊辰年，甲寅月，甲寅日，丙寅时，又*(ps:*为足和束这个字怎么都查不到）山如老庚辰年，戊寅月，戊寅日，丙辰时是也，古诗云：丙戊忌见莫同群，逢之灾咎及其身，若遇仇雠龙与虎，非时刑祸不堪论。

凡命带乙己癸三干全者，不是四肢眼目破伤，则中年后犯刑，甲乙庚三干全者主失明，十有九中，或小年斑疮损眼，带辰午酉全，中年定失明，乙癸二干不可同见丑字，主富贵少寿，丁辛二干不可同见巳字，主伤父母，经曰：乙癸同牛寸阴难保；丁辛见巳，父母多伤。

丙辛二干不可见卯，己丁壬三干，不可见午申，名曰类应，主平生歇灭，乙辛二干不可同位，乙未辛未是也。

庚壬二干不可同位，庚戍壬戍是也，名曰反伤，主富贵人夭寿，小人刑戳之灾，经曰：乙辛逢未是天牢，四位同宫祸患遭，庚壬遇戍须徙配，灾咎来时不可逃。

（广信集）

## 第七卷论五行一

五行者往来乎天地之间，而不穷者也，是故谓之行，北方阴极而生寒，寒生水。

南方阳极而生热，热生火。

东方阳散而而生风，风生木，西方阴止以收而生燥，燥生金，中央阴阳交而生温，温生土，其相生也，所以相继，其相克也，所以相治，此这谓有偏。

（五行要论）

【论金】

春忌见木，不能克伐。

夏忌见火，金嫌鬼盛。

秋忌见金太刚则阙，旺则害物。

冬忌见水，水流则金化，（金成则火炼器就，是金成则欲得火，金未成则不欲火也。

又云：秋金得火方为良金，到已（ps:怀疑实为巳）酉丑亦可谓之成也。）

又云：金不炼不成器，聚金无火，难成脱朴之名，金重火轻，执事繁难。

金不利死衰之火，器象难完，金极火盛，为格最精，金轻火重，锻炼消亡，大火炼金，幸功成而退速，纯金凑水遇富显以赢余。

李九万云：金成则火来，故金未成欲得见火，金已成器，不欲见火也。

又云：金无水则干枯，土重则埋没不显，水重则沉没，不作福。

悟玄子云：火灭金须成大器，金轻火重命难全。

孙子才云：金见子午寅亥，终始蹇塞之人，或成则破。

希尹云：五行中其他长生皆在母气临官位，如木临在寅，即为火长生之地，独金长生在巳，土气至巳已绝，又是火临官之位，遇剋我者，而反为长生，岂非金气，虽以至阴为体，然中含至阳之精，乃能坚刚，独异众物，若独阴而不坚，则冰雪是也。

遇阳则消矣。

六金中惟庚戌尤喜巳，盖火库中金也。

若见乙巳，虽纳音属火，而乙与庚合，化为真金亦无碍。

【论木】

春忌见金，盖死弱伤生，夏忌见火，火出木尽，秋忌见水，水盛则木漂，冬忌见死绝，

又云：甲戌乙亥木之源，生木欲火而秀，丙丁亦然。

死木得金而造，庚辛必利，生木见金自伤，死木得火焚则尽，发则无凭也。

无风即止，遇水返化其源。

无风即止，乱也。

遇水返化其源，尽也。

活木甲戌乙亥木之源，甲寅乙卯木之乡，甲辰乙巳火木之生，死木甲申乙酉有暗金，甲午乙未有金剋，甲子乙丑金剋木。

孙子才云：天干纳音木见水多，木气浮轻，水气漂流，营生每劳力，剋陷六亲，浮散他乡，无安适之地。

悟玄子云：水，小润苗，大漂流。

李九万云：木有金，则有惟高惟敛之德，仍爱土重，能蟠根万仞，冬月宜土，春月宜水，表裡也。

土少则有根危枝茂之患，又云：凡木春生者，主一生不得闲。

【论水】

四时皆忌火多，火多则受竭，忌见冲刑，冲刑则横流，忌见土重，土重则不流，忌见金死，金死则水囚，忌木旺，木旺则水死。

又云天倾西北，水之源，地陷东南，水之府。

天倾西北，亥为水出之方，地陷东南，辰为纳水之海，逆流到申而作声，故水不西行，水多则溢，反散漫而多不足也，土年亦然，卯巳同。

玉霄宝鑑云：水之性润下，逆则有声，顺则有容，年月日时，逆行十二辰者逆也，入格者主清贵有声誉，顺行十二辰者顺也，主有度量，有吉神扶助乃贵格。

悟玄子云：水流清处遇冬天，壬癸难逢亥子全，最爱金生名秀气，偏惟败土浊根源 。

李九万云：水不绝源，亦伏金而流远，水不可太过，过则反伤。

沉芝云：水命动摇多主浊，注云：凡水命不要太旺，更逢冲破，主常俗之人，或阴人不爱旺，多主淫荡，爱自主自绝则吉。

【论火】

春忌见木，恶其焚也，夏忌见土，火旺见土，则暗也，秋忌见金，不能剋制，冬忌见水，水旺则灭形，春火欲明，不欲炎，炎则不实，秋火欲藏，不欲明，明则燥也。

冬火欲生，不欲杀，杀则暗也。

又云：火无不明之理，明无不灭之象，火多令人不实，火极明明不久也，不可无木，木能藏火，春火得明，到卯寅生也，火不利西，古法云：然是春火亦宜晚明何也，火无不明之理，亦无不灭之象,，火多发即死也。

悟玄子云：炎炎真火镇南方，不必辉光要扶藏，遇土不明多蹇塞，木逢旺处最为良，木死火虚难得求，早岁功名不久长。

玉霄宝鑑云：火性炎上，不可太旺，太旺则酷烈暴物，生居离位者，果断有为，锐于建功立事，若居坎位，则畏事多礼之士。

李九万云：火不长炎，惟託木以焰，火多无木者，不可发早，发早则无寿。

【论土】

五行之主，散在四维，故金木水火，依而成象，是四时皆有用，惟忌火死 ，水旺 。

神白经云：火死土囚，水旺土虚。

风角云：土得金火成大器，又云：土高无贵，空惹灰尘。

土聚则滞，五行聚处，生有福之人。

何故土聚复滞？古人云：土聚在辰未即贵，谓阳土聚于辰，阴土聚于未，辰未者土之正位也，丑戌亦土位，何不言之？盖辰有伏水，未有匿木，水不能滋养万物，故合人贵，戌有藏火，丑有隐金，秋火冬金，能留万物，故令人不贵，是土爱辰未，而不爱丑戌也，若五行有气，秉麻成行，晚年庄产无比，此乃生养之地，为福也。

（神白经）

孙子才云：天干纳音土，不可见水太过，少见则为财，多则为滞。

悟玄子云：水土同行终汨没。

李九万云：土太过无水则不和柔，无木则不疏通，土命见火，女人多不生长，又云：土旺四季，惟戌土困弱，为人多瞌睡，辰未人好食，丑人清省。

沉芝云：土旺反虚，丑成卓立，注云：凡土命不要太旺，反虚不实，见丑即吉，丑有良土，有癸水，故润而有膏，命遇此能卓立也。

【五行之性】

火为太阳，性炎上，木为少阳，性腾上，而有所止，水为太阴，性润下，金为少阴，性沉下，而有所止，土无常性，视四时所乘，欲使相济得所，勿令太过不及。

（广录）

释五行真象（宰公要诀）

甲乙丙丁木火象

多贵

庚辛壬癸金水象

秀实

贵

甲乙戊己木土象

秀实

主脾胃疾

乙庚丙辛金水象

丙丁戊己火土象

贵

主下部或肾疾

庚辛甲乙金木象

骨疾

戊癸甲己火土象

乙庚丁壬金火象

庚辛丙丁金火象

血疾暗

祸发死

壬癸丙丁水火象

目疾

水多贱，火多贵

乙庚戊癸金火象

血疾

丙辛戊癸水火象

目疾

庚辛戊己金土象

贵

壬癸戊己水土象

水多贵，土多贱

虽敏不发肾疾

乙庚甲己金土象

丙辛甲己水土象

肾疾

壬癸甲乙水木象

清贵

甲己丁壬土木象

丙辛丁壬水木象

戊癸丁壬火木象

【又五行真象】

金水

多情

金火

刚虐

刻核

金木

柔而有立

刚正时成

金土

重厚有执

福慧数金

木火

文彩

木水

清秀和

而有立

木金

刚直

木土

毒害饮

馔己重

水火

多慧

水木

智仁

滋润

水金

清秀福

德超达

水土

重浊汨没

多难

火水

先昧后明

晚年超达

火木

文彩

好胜

火金

性烈

火土

记问

大毒

火土

思虑

博学

土木

平直而

运物

土金

好学少成

先劳后逸

土水

有信

有智

（宰公要诀）

金水象不可见土，谓水土浑杂，金气不见，水浑金暗，令人福浅，土岁亦滞，唯金水清白，集秀丽之容，水深金重逢水厄，遇水须教落深渊。

假令癸酉年生，怕癸亥月，庚子日，辛巳时，主水厄也。

金火象不可见水，金火主血多，性好杀，往往因血主福，金重火轻发迟益寿。

金轻火重发早退速。

早发亏寿，利主兵刑之权也。

金木象活木畏金，见火成秀，死木得金，方成其造化，金重木轻，令人多骨痛，木重金轻，反化肺疾，金木相宜，造成颛平之象也。

悟玄子云：金轻木重损钱财，金重为殃彻骨灾。

金土象，土积成金，土多金少，其福厚着，金重土轻，福出艰辛，戊己土多有庚辛者，福厚，若庚辛多有戊己者福艰难也。

水火象，火多者性急多悔，水多者令人眼疾，此象日时忌之。

入酉火死，水浴，其命艰难而死，更忌岁来临之。

水土象，土重水轻，令人有下部疾，虽有文章秀而不实，水重土轻却有科名。

火土象，火虚土聚不成物，若同水流成汨没，火虚土聚成何用，定是尘埃碌碌人。

戊子戊午己丑己未丁巳丁亥丙辰丙戌

丙丁与戊己相夹，乃火虚土聚，时上逢水，土滞火灭。

平生蹇塞薄，又云：大火见土则暗，大土见火则虚，土轻火重不明，己卯日丙寅时是也。

（神白经）

李九万云：戊子、己丑、戊午、己未、丙辰、丁巳、丙戌、丁亥、皆火土杂之象，见壬癸则主汨没也。

【五行真气取干化与纳音同类】

壬子壬午真木      己酉己卯真土     丙子丙戊真水     戊子戊午真火

乙丑乙未庚辰庚戌真金

【五行真日时】

乙酉日庚辰时为精金     丁巳日丙午时为精火     癸亥日壬子时为精水

己丑日戊辰时为精土     甲寅日丁卯时为精木     以上主富贵（广信集）

【论五行真贵】（神白经）

火人丙日辛时辛日丙时     木人甲日己时己日甲时     土人戊日癸时癸日戊时

水人壬日丁时丁日壬时     金人庚日乙时乙日庚时    重犯富浅

【四时摄聚】

甲寅丙寅    木火摄助于人         丁巳辛巳    金火摄聚于巳         庚申甲申     金木摄 聚于甲

壬申戊申    水火摄助于申          癸亥乙亥    水木摄 聚于亥

以上主清要显达，若月令不得地，亦作富命。

（广信集）神白经云：金水聚于申，火木聚于寅，水木聚于亥，火土聚于巳，全在日时，往往有福，若更在四时有气之中生者妙，十有九贵。

【五行足格】

谓年月日时胎，五行排成若无冲破、空亡、死绝，更有福神，互为之助，五行入库，最为上格，贵极一品，虽不入库，只生旺亦可，然不及入库为贵也。

又不入库，不生旺，只纯粹不驳杂，亦可为两府。

纯粹不驳杂者，无死绝冲破空亡，若有空亡死绝，即从减论。

然有他处纳音救之，亦可为两府两制。

然颇多难，其履历须反复进退，却终有寿，若无救有福神为之助，当作卿监，若无救更空亡，而有福神互为之助，不过一多难员正郎，平生不能有土，若有冲破空亡，而又无一福神，不过簿尉州县官，仍累经停替，若有三刑六害，即作有名举人，或清高僧道，更有死绝，定是一富足百姓。

又云：五行足，须是相生，不死绝，有气，福禄神递互乘之，便作至贵之命，如五行死绝，有他处来救亦与不死绝同，如有自死自绝而无救，不入格也。

（林开三命）

壶中子云：五行欲其自足，勿论胎。

注云：乃金木水火土也，得之足者，为五行借足格，须言借者谓年月日时，可占五行之四字，乃取当生真气所属而图之，盖真气即当年之主，味者添胎元一辰纳音浑四柱而为五，谓之五命，欲其五行足而不阙，据胎分经言，人怀胎二百七十日而生，医家以十月产者计其血脏干湿之一月也，况人有多月生者以何为准？故云：勿用胎元。

天元变化书云：五行全，未必便贵，须支干有用，其间有正气、真气、官气者，可许为上。

正气者印也，真气者五行旺，官气者真气来克也。

假令甲子年金，丁丑月水，丁卯日火，辛丑时土，戊辰胎木，此天干杂，纳音无正气、真气、官气，只有辛字用，被丁多所制，不能旺也。

虽五行全，贫下。

如壬申年，戊申月，乙巳日，丙子时，己亥胎，天元有戊之贵气，化气真火，故卿监。

玉掌诀云：五行全者论和柔，杂乱徒然一世休，相交尅剥岂为佳，此命寻常恰似麻。

五行一字者，谓年月日时胎，纳音俱成一字，须是带禄马贵人有气，则为两府，若只带禄马或贵人为两制，会禄马贵人，但只有气，亦卿大夫之命。

如冯京辛酉年，辛卯月，癸丑日，辛酉时，壬午胎，木旺于卯，禄马往来相善，故作两府，又如梅昌宗丙午年，癸巳月，癸卯日，甲寅时，甲申胎，虽禄贵全，不临建旺，故作两制，又有人丙申年月日时，无寸土，暴起至富，子孙渐贫矣。

（广信录）

五行一字福来朝，赏舆君王宰朝谋，初主运以无蹇滞，布衣何处不封侯。

如甲子、癸酉、壬申、辛亥，以此为至贵之命，盖有所归，如壬申癸卯，此无归，故作下命。

（鬼谷要诀）

纳音一字最为强，切忌遭逢死绝乡，生旺相兼并库墓，入文出武贵非常。

一要逢生，一要逢旺，更带正库，当为贵格，若逢死绝则无用。

（珞琭贵贱格）

寸珠尺璧云：五行一字人，最忌以死绝运。

【五行】

长生    沐浴    冠带    临官    帝旺    衰    病死    墓    绝    胎    养

三命提要云：一曰受气，又曰绝，曰胞，以万物在地中，未有其象，如母腹空未有物也。

二曰受胎，天地气交氤氲而造物，其物在地中成形，始有其气，如人受父母之气也。

三曰成形，万物在中成形，如人在母腹中成形也。

四曰长生，万物发生而向荣，如人始生而向长也。

五曰沐浴，又曰败，以万始生而形体柔脆，易为所损，如人人生后三日，以汤浴之，几至困绝也。

六曰冠带，万物渐荣秀，如人具衣冠也。

七曰临官，万物既秀实，如人之临官也。

八曰旺，万物成熟，如人之兴旺也。

九曰衰，万物形衰，如人之气衰也。

十曰病，万物病，如人之病也。

十一曰死，万物死，如人之死也。

十二曰墓，又曰库，以万物成功而藏之库，如人之终而归墓也

【土长生】

既曰「水土俱生申」，又曰「土生巳」，何也？水土生申，阴阳家之说也，土生于巳，医家之说也，盖五行之中，惟土分体用，厚德载物，居中不用者，土之体也；散在四维，如旺四季一十八日，土之用也。

体生于巳，乘父母之禄，用生于申，继父母之位而生也。

（李虚中书）

推其形色，则水黑、火赤、木青、金白、土黄，此五行之正色也，及其变易则不然，常以生旺从正色，常生旺则正气全可见正色。

死绝则从母色，水者木之母也，死绝则黑，木者火之母也，死绝则青。

火者土之母也，死绝则赤。

土者金之母也，死绝则黄。

金者水之母也，死绝则白。

夫五行死绝则气归根，见于母之色，凡人之遇苦楚而呻吟母者，乃其义也。

成形冠带从妻色，幼壮之年及衰老之际，仰妻之时也。

病败从鬼色，病败之地，是鬼王之乡，受尅则气归鬼也。

旺墓从子色，旺为传墓，为敛藏故色在于子也。

其数则水一，火二，木三，金四，土五，旺生加倍，死绝减半，以义推之。

（烛神经）

【五行旺相囚休死例】

春木旺、火相、金囚、水休、土死

夏火旺、土相、水囚、木休、金死

秋金旺、水相、火囚、土休、木死

冬水旺、木相、土囚、金休、火死

论曰：五行当时者旺，所生者相，所尅者死，生我者休，

尅我者囚。

独土无旺，金无相，水无死，火无休，木无囚，此其故何也？盖一？之日三百六十，五行均旺七十二日，惟土为万物母，如旺四季，一十八日。

黄帝曰：土于长夏时，土旺，金相，水死，火休，木休可知矣。

阎东叟云：推命尤须祥此，则凶者或吉，吉者或凶，辛巳得庚寅，是劫杀亦害死，则凶者或吉。

馀倣此。

【论五行】

\*五行自生、旺、临官、死、绝

甲申水      丙寅火     己亥木     辛巳金     戊申土      自生

丙子水      戊午火     辛卯木     癸酉金     庚子土      自旺

癸亥水      乙巳火     庚寅木     壬申金     丁亥土      自临官

乙卯水      丁酉火     壬午木     甲子金     己卯土      自死

癸巳水      乙亥火     庚申木     壬寅金     丁巳土      自绝

\*五行不生、旺、临官、死、绝

水戊申     火申寅      木辛亥      金乙巳      土庚申     不生

水庚子     火丙午      木癸卯      金丁酉      土壬子      不旺

水丁亥     火癸巳      木壬寅      金丙申      土己亥     不临官

水癸卯     火辛酉      木丙午      金庚子      土丁卯      不死

水辛巳     火己亥      木甲申      金戊寅      土乙巳      不绝

甲申水，丙寅火，己亥木，辛巳金，戊申土，皆五行自长生，故四时不能与之兴衰，超然自生之理，人若禀之，当敏快高明，贵者得之，其进以渐，富者得之，其利收厚，以至贫贱者得之，亦收向荣，而得其所以生也。

丙子水，戊午火，辛卯木，癸酉金，庚子土，此五行自旺者也，不待四时，而能自致其旺，则其为旺也孰？？此五行福力，奋震无偏拟者也。

壬辰水，甲戍火，癸未木，乙丑金，丙辰土，此五行之印库也，乃五行归根复本之时，凡库之所在,必欲物聚之,则其库充矣。

设壬辰水为之主，欲得众水交归，然后为重，更有金木与之往往来相生，当得清权，倘若水制火，火制金，更或天中临之，是谓负印不起也。

乙卯水，丁酉火，壬午木，甲子金，己卯土，此五行自死者也。

生则劳，死则息，其理自然，不有死之地，其物无自而归，又有所谓自死者，得其真归之理焉，凡命遇此，颖特高明，多慧少福，以静默为体，而不利有位，以澹薄为事，而不利与起，惟可学道访仙，超生死之门也，更在消息，癸巳水，乙亥火，庚申木，壬寅金，丁巳土，此五行自绝者也，天之道无可绝为，盖干支适会，已绝则更生，凡遇此者，忧喜未定，设如癸巳绝水，得癸酉旺金符之，是谓绝中水更生也。

（烛神经）

凡命带甲子乙卯己卯壬午丁酉，不可便以死论，壬寅癸巳丁亥庚申乙亥，不可便以绝论，丙寅辛巳甲申戊申己亥，不可便以生气论，乙丑壬辰丙辰癸未甲戌，不可便以墓气论，须是用月令以辨清浊贵贱言之。

（广信录）

李虚中云：壬寅正得艮位，故不得谓之绝，丁巳正得火禄，故不得谓之绝，而尤坚壮也。

沉芝曰：君相五行止于纳音也，凡五行以生旺为君，临官为相若纳音是木，生月日时遇寅卯两位，金遇申酉，水遇亥子，火遇巳午皆主贵。

（三命提要）

至若勾陈得位，不亏小信以成仁，真武当权，知是大才而分瑞。

莹和尚注云：勾陈为土将，其于常也为信，真武乃水之神，其于常也为智，若生属旺地，福德加临，可谓得位，当权处之器。

王氏注云：珞琭子学此二神，盖言水土之性耳。

自生自旺事如何，印墓同华更自殊，权杀定须臻相位，无权当得配金鱼。

如贵格丙子壬辰庚子丙辰是也，不入格驳杂辛巳见丙子、癸酉见丙寅是也。

死绝宫中随顺生，更和天乙禄来并，人生值此终当贵，无禄还须亦贵名。

有人壬午见丁卯，丁壬交互，丁禄在午，积财后贵。

（鬼谷要诀）

## 第八卷论五行二

夫五行之性，各致其用，水者其性智，火者其性礼，木者其性仁，金者其性义，逮夫土则信而已，重厚宽博，无所不容。

以之水，则水附之而行，以之木，则木讬之而生。

金不得土，则无自出，火不得土，则无自归，必损实以为通，致虚以为明也。

五行之用，多则太过，少则不及，其气其数，有余不足，皆能致凶，抑扬归中，然后为福，功成者贵于退藏也，将来者贵于荣振也。

功成者谓五行禀旺气者也，旺而能止息，是谓退藏，将来者五行在冠带胎养之地，其气亏而未盈，故欲子母相生，以益其气，则有荣进振发之道也。

如水非其时则涓箇（衰则为梗介死绝则枯藁故为梗介）金旺太过则动作凶，炎炎者贵乎熄，不息则有自焚之灾，滔滔者贵乎止，不止则有自溺之患，夫火行南陆而化热，盛则灾，烈而害物，至酉亥则阴能翕之，然后温燠。

水行北陆而化寒，盛则严冷而杀物，至卯巳则阳能闢之，然后能滋生万物。

此言水火止熄则和也，阴不得阳则沉陷而不兴，阳不得阴则燥进而不复。

夫五行之性，大概以胎、生、旺、库为四贵，死、绝、病、败为四忌，余为四平，然有生而不生，旺而不旺者，此为凶乃先吉也，有死而不死，绝而不绝者，此为吉乃先凶也。

如水见戊申土，此生而不生也，水见庚子土，此旺而不旺也，遇此多成而反败，因喜而反忧，如水见癸卯金，此死而不死也，水见辛巳金，此绝而不绝也，五行气尽，而得父母之德以生益之，则其气复生矣。

遇之者危中有福，穷而通，屈而伸也。

生旺太过，则福中藏祸，死绝太过，则福无可讬。

若夫死绝逢子，殃变能逃。

火土最先，金水尤后，火绝得土，曰睿肤作圣。

火以土为子，火绝于亥，而见丁亥是也，又得土则藏性于土者思而致道者也，此绝火为清明复性之火，见丁亥有气之土，是谓精思，而所感皆通睿则作圣矣。

土绝得金而不忌曰寿。

土绝在巳，得辛巳金是也，金者赤土也，是土之成器者，但生于土而别于土也，传气而成金，虽死而不亡也。

金绝，得水精，复继体。

金绝于寅，得甲寅水是也，金有气也，气绝于寅水者精也，水至寅卯为精啬之地，然精啬则全，精全则神应气化，而形复于本矣。

水绝，得木魂，复天游。

水绝于巳，得己巳木是也，水者精也，绝则精丧，精丧则神离气散而形消，可谓凶矣，然木主魂，能从神而往来者谓之魂，得性归真，随体离形，同于大道者也。

木绝得火，火出木烬，灰飞烟灭，故独为凶，蛇马无胆于焉是证。

木绝于申，得丙申火是也，盖木滋火水土之性，假合而生，脉绝而枯藁，则还水也，灼之而为火，则还火也，腐之而为土，则还土也，亡形失性，故独为凶，蛇马者位在巳午，木历巳午而死，木者于脏属肝，于腑属胆，故蛇马无胆，证木死为凶也。

（烛神经）

五行之中，唯土者万物之母也，水火金木，因之以入，命中得水火木金全，而唯乏土字则夭，盖五行无土主之，则生复不定，在金命人言之，其夭尤速，为金是土之子，故金既无土，从何而生，故云无救无疗。

（壶中子）

五行生、旺、死、绝分引贵贱例。

凡生旺固好，然为死绝加临之，则为驳杂多难，小薄之命，凡死绝固不好，然为生旺加临之，却反为纯粹，此即为福禄之命。

（林开五命）

【功夺造化格】

年月日胎，俱在死绝无气之乡，而得一时在自生或自旺之地者是也。

假令年月日胎俱无气，而得癸酉或戊午丙子庚子辛卯，皆纳音自旺之位也。

火辛巳丙寅己亥甲申戊申，皆纳音自生之地也。

仍需只于生旺处为本命，若大小二运以年太岁，只以生时较量灾福，盖不生不旺，则不能成人故也。

若夫论命运之顺逆，方取本命属阳与属阴，余皆不取本命，而唯以生时生旺之处论之。

【功侔造化格】

本命纳音生居无气之地，却得救助，而往来复旺于本位是也。

假令辛酉人得癸卯，，或癸卯人得辛酉，盖辛酉之木，困于金乡，却得癸卯，则金复旺于酉，而木复旺于卯，往来互换，故为吉会，此类人，先有多难，后享安乐之福，又云：辛酉失位之木，唯对以癸卯，则刚柔相济，得之者，是文明俊敏之士，决取巍科。

（玉霄宝鑑）

【内阳外阴格】

如年时纳音属金水，日月属木火者也。

（五行要论）

【纳音气数】

纳音者天地之气数也，驿马学堂居长生之位，才能官职在旺相之乡，文章富贵处印库之地，如逢衰败则减三分之一，更遇死绝，则去十分之半，切忌空亡冲克，不宜刑害，吞食，故同源相成顺数为上杂数次之则天地气全，基本强壮，同类相伤，（如丁未刑丁丑是也），则支神气散，理无复合，管辂云：五行互旺，虽冲气完，五行相克，虽合气散。

（阁东叟书）

万物负阴而抱阳，冲气以为和，过与不及，则为乖道，故高者抑之使平，下者举之使崇，或益其不及，损其太过，所以贵在折归于中道，使无有余不足之累，即贵人驿马之微意也。

行运亦如之，悟其微意，则于命之说，思过其半矣。

（五行要论）

过与不及，犹物颠倒；气数中庸，应期而发。

五行喜刚柔得中，三命忌盛衰太过。

（鬼谷遗文）

【旺中无禄愚并浪】

凡旺中无禄贵者，乃愚极多狂浪无成，更克本命，又带刑杀，主狂愚无图转，如丙寅得戊午时日也，旺中须爱禄，如丁卯人见戊午，是旺中有禄，丙寅见戊午，无禄有杀，多淫浪愚贱以狂，极则衰故也，做事弄巧成拙或带疾，盖戊午自刑自刃也。

（沉芝源髓）

【三命太弱】

土人寅卯辰，水人寅卯辰，水土同取，火人酉戌亥，缘申上亦有火力，故取，酉戌亥木人，午未申皆太弱，金命不然，若在巳午未转上。

（天元变化书）

【五行忌见】

木火秀而重富，只不可见金金年有灾水木秀而清高，只不可见卯巳卯巳年亦灾丙辛为水，在亥子月中，其水成象，月中要见丙辛旺，富也。

（神白经）

【引起自死自绝格】

假令癸丑年木，乙丑月金，壬午日木，辛丑时土，壬午木自死，引起生年癸丑木自绝，于申自生自旺亦同推之。

（林开五命）

五行无气，为人镇日多忧。

（隐迷赋）

【五行相生相克】

金生水 水生木 木生火 火生土 土生金

金克木 木克土 土克水 水克火 火克金

【五行相生相克要法】

五行相克最为不好，如是福聚之地克他处，却从好断之。

如其他来克福聚之地，即大不好，五行相生最为佳，然以祸相生则为凶，以福相生则为吉。

凡相生相克，遇五行交错，方可论之，如六合、三合、刑害、冲破之类，皆为五行之交错也。

（林开五命）

大率五行尚其变，而不尚其常，贵其隐而不贵其显，死绝有救则为还魂，生旺有克者气散，

若夫彼我之相生，顺则益本，逆则夺气，彼此之相克，顺则势强，逆则有伤。

设如木火相生，顺推之而相生，则益气而荣盛，若命属木，而火来投之，则逆而夺气矣，如木之相克，本命属金而见木，则有强盛之势，如命属木而金来克之，则为伤残之咎也。

（烛神经）

生旺破坏而福浅，死绝有救而贵显。

（广录）

【父子相类格】

火年火月，木日木时，支干纳音相类者皆是。

（三命纂局）

【助气】

如水命人四柱有金土之类是也，主平生稳当享清闲之福。

（广信录）

【还魂格】

五行自死自绝，而有救者是也，递相还者最贵，有福神次之，无福神独自还魂者为下。

（林开五命）

【又还魂格】

火人乙亥 土人丁巳 金人壬寅    木人庚申    水人癸巳

（若人见之，晚发财禄也。）（神白经）

相生相得事如何，仍须禄马位包罗，六合天乙来相照，身居两府定无蹉。

（鬼谷要诀）

【绝处逢生是福媒】

如辛巳金绝在寅，而见戊寅土，最贵，以戊干神阳土，压辛之阴金，金绝在寅，见戊寅纳音土，亦生辛巳纳音金，六辛贵在寅，五行绝处逢生是父母，故为福，他准此。

【纳音支荫应微富】

如丁卯火犯亥卯未，三合全，虽有癸亥水克，亦主富，上下皆得木气生，如王韦明相公，己未年，乙亥月，丙寅日，辛卯时，虽亥卯未木局生，纳音火，奈气伤己土，久后恶死，如甲乙人逢申子辰，为甲乙木体遇申子辰皆水也。

（沉芝源髓）

身土遇火生而渐利，命水得金乃优长，金多须火或从革以成命，木重得金揉曲直而任使。

水流不止，须土以攘之，火盛无依，惟水以济之。

身命喜于生旺福，干不嫌克制，假如火至盛旺，左右无木，须得水制，方成既济，火轻则不然。

（鬼谷遗文）

肝江李秦伯曰：五行用得其宜，虽相克而为福，五行用失其宜，虽相生而为灾。

如水遇土而止，土遇木而秀，木遇金而成器，金遇火而熔铸，火遇水而灭形，水生木，木通则水竭，木生火，火旺则木焚，火生土，土旺而火痊，土生金，金贵则土贱，金生水，水旺则金沉,是也,又如金克木,金气和则成器,否则伐木。

木克土，木气和则成林麓，否则茅次。

土克水，土气和则水流，否则成渊塞。

水克火，水气和则既济，否则各灭形质。

火克金，火气和则熔铸，否则损模也。

【分清浊等差】

清者是因浊而清也，五行有所制伏之谓也，假令水病见土则浊，却非土堤防则不能止息，既止息，则清之有渐也，不可太过不及。

浊者五行无制伏也，如金多无火，水多无土，火多无水，木多无金，土多无木也，故五行有反极之说，如赵士鹏中大命丁卯年火，丁未月水，乙酉日水，甲申日水，鬼气生旺而极也，水极生木，木生火，故极则变，变则通也，又如程禹尚书，丁卯年火，辛亥月金，庚戍日金，庚辰时金，是金极变丙水为火官，寅戍为魁星矣，又李庄显谟丙寅年火，庚寅月木，丁未日水，壬寅时金，无克制富贵而寿，盖四柱下生上而粹为实也，又如李迨侍郎，乙丑年金，己丑月火，癸巳日水，丁巳时土，虽作二十年从官，而不在君侧，无妻无子，盖四柱下克上也，寿亦短于庄，如此制伏，千变万化，不能穷尽，略举四命以较之。

（广信集）

火不畏水，藉之然后以济物，木须赖金，制之然后以成器。

五行之内，火虽畏水，火不得水，则又不能济物，木虽畏金，木不得金，则又不能成器，火人得水者，在格曰未济，言其终得相济也，木人得金者在格曰断轮，言其终得用也，火少而水多者，火之势不及于水，乃畏其水也，金寡而木众者，金之势不及于木，乃困于木也。

金火全，名铸印，犯丑字，即为损模，木金等，曰断轮，向秋生，而为伤斧。

金亦两得，火亦两得，在格谓之铸印，怨恶见丑字，盖铸印必藉土为模，辰戍丑未皆土也，丑为破坏之字，得之者乃铸印损模，模既损，则火散金消，反致殃矣。

木亦两得，金亦两得，在格谓之断轮，偏恶秋生，盖秋为肃杀之时，乃断轮伤斧，斧既伤，则木弱金阙，反致矣。

（壶中子）

【水为相济则精神具足，金木互用则仁柔义刚】

水者精也，火者神也，二物相济，故精神明灵而具足，金刚则木柔，二物互用，则仁柔义刚，而两相得矣。

（烛神经）

【论其眷属，忧其死绝】

莹和尚注云：生我者为父母，我生者为子孙，克我者为官鬼，我克者为妻财，比和者为兄弟，处在危亡之地，忧居休囚死绝之乡。

三命钤云：生我者为禄，我生者为库，我克者为财，克我者为鬼，如金以土为禄，水为库，木为财，火为鬼，余彷此。

【值病忧病，逢生得生，旺相峥嵘，休囚绝灭】

莹和尚注云：值病忧病，以休囚绝灭而言；逢生得生，以旺相峥嵘为义。

值病忧病者，五行病中逢鬼也，如木值辛巳金，火值甲申水，土遇庚寅木，金逢乙亥火，如此之类，休囚绝灭。

逢生得生者，五行生处逢生也，如木临癸亥水，火得庚寅木，水值壬申金，金逢丁巳土，如此之类，旺相峥嵘或逢之岁运，或值之鎡基，更看始终，随宜消息。

【父病推其子禄妻灾课以夫年】

莹和尚注云：五行相生为父子，阴阳相制为夫妻，假令无病，无疑畏火，急求水以救之，盖金生水为子，水尅火故也。

又如金灾者，恐值火也，且看火之休旺如何？盖尅我者为夫，此乃救解二法，最为详要。

王氏注云：如丙寅火人见戊申土，火虽病而为戊申之父，父虽病而戊申土长生，父承子禄之荫，虽病而不致死也，或丁卯火见甲午金，为妻金至午败，可谓妻灾矣，以丁卯火旺在午又逢禄，金火相传，阴阳相合而生造化，所谓妻随夫贵也。

【金木未能成器，听哀乐以难名，似木盛而花繁，状密云而不雨】

莹和尚注云：金不能成器，惟火以陶鎔，木未能成功，假金而凋金。

王氏注云：谓哀乐者，盖木主春，其性仁，春则万物发生，可谓乐也。

金主秋，其性义，秋则万物肃杀，可谓哀也，木无金，金无火，未能成器，为哀为乐，难以名状。

似木盛而花繁，密云而不雨，是谓有虚声，而无实迹焉。

与生地之相逢，宜退身而避位。

莹和尚注云：本命长生中逢旺鬼是也，如金逢乙巳火，土遇庚申木，火见甲寅水，木逢辛亥金，得于四柱或临大命者，宜退身而避位。

王氏注云：如戊申得壬申，戊申土生壬申金，金至申而临官，父传子道也，子强则父衰，父已成功，自当告退，盖生者不生，物不两立，是知五行他生而我休，子代父位也。

（珞琭子）

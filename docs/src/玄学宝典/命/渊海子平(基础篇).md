---
title: 渊海子平(基础篇)
editLink: true
---

## 基础

五干属阳，喜合。

以甲为例

见甲：为比肩、兄弟。

见乙：为劫财、败财，克父及妻。

见丙：为食神、天厨、寿星，为男。

见丁：为伤官、退财、耗气，子甥。

见戊：为偏财、偏妻、偏妾，克子。

见己：为正财、正妻，克母，为合神。

见庚：为偏官、七杀、官鬼、将星。

见辛：为正官、禄马、荣神，父母。

见壬：为倒食、偏印、枭神，克女。

见癸：为印绶、正人、君子，产业。

五干属阴，喜冲。

以乙为例：

见甲：为劫财、逐马，克妻。

见乙：为比肩、兄弟、朋友。

见丙：为伤官、小人、盗气，为侄。

见丁：为食神、天厨、寿星，子孙。

见戊：为正财、正妻，克母。

见己：为偏财、偏妻、偏妾，克子。

见庚：为正官、禄马，克父母。

见辛：为偏官、七杀、官鬼，媒人。

见壬：为印绶、正人、君子，忌杀。

见癸：为倒食、偏印、枭神，克母。

## 《论天干地支暗藏总诀》

立春念三丙火用，余日甲木旺提纲。

惊蛰乙木未用事；春分乙未正相当。

清明乙木十日管，后来八日癸水洋；

谷雨前三戊土盛，其中土旺要消详。

立夏又伏戊土取；小满过午丙火光。

芒种己土相当好，中停七日土高张；

夏至阴生阳极利，丙丁火旺有土张。

小暑十日丁火旺，后来三日乙木芳，

己土三日威风盛；大暑己土十日黄。

立秋十日壬水涨；处暑十五庚金良。

白露七日庚金旺，八日辛兮祇独行。

寒露七日辛金管，八日丁火又水降；

霜降己土十五日，其中杂气取无妨。

立冬七日癸水旺，壬水八日更流忙；

小雪七日壬水急，八日甲木又芬芳。

大雪七日壬水管；冬至癸水更潺汪。

小寒七日癸水养，八日辛金丑库藏；

大寒十日己土胜，术者精研仔细详。

## 《又地支藏遁歌》

子宫癸水在其中，丑癸辛金己土同；

寅宫甲木兼丙戊，卯宫乙木独相逢。

辰藏乙戊三分癸，巳中庚金丙戊丛；

午宫丁火并己土，未宫乙己丁共宗。

申位庚金壬水戊，酉宫辛金独丰隆；

戌宫辛金及丁戊，亥藏壬甲是真踪。

## 《论五行生克制化》

各有所喜所害例

金旺得火，方成器皿；火旺得水，方成相济；水旺得土，方成池沼；土旺得木，方能疏通；木旺得金，方成栋梁。

金赖土生，土多金埋；土赖火生，火多土焦；火赖木生，木多火炽；木赖水生，水多木漂；水赖金生，金多水浊。

金能生水，水多金沉；水能生木，木盛水缩；木能生火，火多木焚；火能生土，土多火埋；土能生金，金多土变。

金能克木，木坚金缺；木能克土，土重木折；土能克水，水多土流；水能克火，火多水热；火能克金，金多火熄。

金衰遇火，必见销閒；火弱逢水，必为熄灭；水弱逢土，必为淤塞；土衰遇木，必遭倾陷；木弱逢金，必为砍折。

强金得水，方挫其锋；强水得木，方泄其势；强木得火，方化其顽；强火得土，方止其焰；强土得金，方制其害。

## 《论日为主》

予尝观唐书所载，有李虚中者，取人所生年月日时干支生克，论命之贵贱寿夭之说，已详之矣！至于宋时，方有子平之说；取日干为主，以年为根，以月为苗，以日为花，以时为果；以生旺死绝休囚制化，决人生休咎。其理必然矣，复有何疑哉！

一曰官，分之阴阳，曰官、曰杀，甲乙见庚辛也；二曰财，分之阴阳，曰正财、偏财，甲乙见戊己也；三曰生气之阴阳，曰印绶、曰倒食，甲乙见壬癸是也；四曰窃气之阴阳，曰食神、曰伤官，甲乙见丙丁是也；五曰同类之阴阳，曰劫财、曰阳刃，甲乙

见甲乙是也。大抵贵贱寿夭死生，皆不出于五者；倘有妄立格局，从列其名，而无实用，其飞天禄马、倒冲井栏叉，即伤官，析而为之。举此一端，余可知矣！

以日为主，年为本，月为提纲，时为辅佐。

以日为主，大要看日加临于甚度，或身旺？或身弱？又看地支有何格局？金木水火土之数；后看月令中金木水火土，何者旺？又看岁运有何旺？却次日下消详。此非是拘之一隅之说也。

且如甲子日生，四柱中有个申字，合用子辰为水局；次看余辰有何损益？四柱中有何字，损其甲子日主之秀气？有坏其月神，则要别制之，不要益之。论命者切不可泥之，月令消详；故表而出之。

## 《论月令》

假令年为本，带官星印绶，则早年有官出自祖宗。

月为提纲，带官星印绶，则慷慨聪明、见识高人。

时为辅佐，平生操履。

若年月日有吉神，则时归生旺之处；若凶神，则要归时制伏之乡。

时上吉凶神，则年月日吉者生之，凶者制之。

假令月令有用神，得父母力。

年有用神，得祖宗力；时有用神，得子孙力；反此则不得力。

## 《论太岁吉凶》

太岁乃年中天子，故不可犯，犯之则凶。经云：“日犯岁君，灾殃必重；五行有救，其年反必招财。”

且如甲日见戊年，太岁是也，克重者死。甲乙若寅卯亥未日时者，犯克岁君，决死无疑；有救则吉，乃八字庚辛巳酉丑金局也，经云：“戊己愁逢甲乙，干头须要庚辛”；或丙丁火局焚木，有灾勿咎，效此推之；或得己合甲亦解之。

大抵太岁不可伤之，相生者吉；乃五行有救，其年反必为财。

犯岁君者，其年必主凶丧、克妻妾及破财是非、犯上之悔；加以勾绞、空亡、咸池、宅墓、病符、死符、白虎、阳刃诸杀并临，祸患百出。神煞加临，轻重推之。

日干虽不克岁，犹恐运克岁君，若加岁运冲刑、阳刃冲合，主破耗丧事；倘有贵人、禄马，解之稍吉，八字有救无虞。

故云：“太岁乃众杀之主，入命未必为灾；若遇战斗之乡，必主刑于本命。”

## 《论征太岁》

征者，战也；如臣触其君，乃下犯上之意。

日干支冲克太岁曰征，运支干伤冲太岁亦曰征，太岁干支冲日干支者亦曰征；但看八字有无救助。仔细推详，百发百中。

日干支合太岁干支曰晦，岁运合岁干亦然；遇此者主晦气，一年反复、欲速不达。

假如：运行辛未，丙寅年。日干之壬，克太岁之丙，日支申庚，克太岁之寅甲；又忌寅刑巳、巳刑申、申刑寅。行辛未运，合太岁之木局伤官，皆不为吉；其年甲午月火旺，战克己土，乙木生所为战，故死于非命矣！

## 《论大运》

夫大运者，以天干曰“五运”，地支曰“六气”，故名“范气”。

子平之法，大运看支，岁君看干，交运同接木。何也？且干支二字，六十甲子之说，用花字；若天干、地支得其时，则自然开花结子盛矣！月令者，天元也，今运就月上起，譬之树苗，树之见苗，则知名；月之用神，则知其格，故谓交运如同接木。然，命有根花实者何？正合此意也，岂不宜矣！

出癸入甲，如返汗之人；且如甲戌接癸亥，此乃干支接木。

丑运交寅，辰交巳，未交申，戌交亥，此乃转角接木。

东南西北四方转角，谓之接木；格局凶者死，格局善者灾。

寅卯辰一气，申酉戌一气，亥子丑一气；气之相连，皆非接木之说。

且如甲乙得寅卯运，名曰劫财败财，主克父母及克妻、破财争斗之事；行丙丁巳午运，名伤官，主克子女、讼事、囚系；庚辛申酉七杀官乡，主得名，发越太过，则灾病恶疾；行壬癸亥子生气印绶运，主吉庆增产；辰戌丑未戊己财运，主名利皆通。此乃死法譬喻

，须随格局喜忌推之，不可执一；妙在识其通变，拙说如神。

干旺宜行衰运，干弱宜旺运；正乃干弱求气旺之藉，有余则不足之营，须要通变。更兼孤害、空亡、勾绞、丧门、吊客、宅墓、病、死、官符、白虎诸杀推之，其验如神。

又一法：阳刃桃花、伏吟返吟、休、囚、死、绝、衰、败者凶。遇帝旺、临官、禄马、贵人、生、养、冠带、库者吉；如空者凶。空者返吉，吉者返凶。

大运不宜与太岁相克、相冲者凶；更刑、冲、相克者亦忌。

岁冲克运者吉；运克岁者凶，格局不吉者死。

岁运相生者吉，禄马、贵人、合交互者亦吉。

宜仔细推之，无有不应验者矣！

## 《论疾病》

夫疾病者，乃精神气血之所主，各有感伤；内曰“脏腑”，外曰“肢体”。

八字干支，五行生克之义，取伤重者而断之；五行干支太旺、不及俱病。金主刀刃刑伤，水乃溺舟而死，木乃悬梁自缢、虎啖蛇嗔，火则夜眠颠倒、蛇伤烧焚，土乃山崩石压、泥陷墙崩。

且如生命，天干内府所属，诗曰：“甲肝，乙胆，丙小肠，丁心，戊胃，己脾乡，庚是大肠，辛属肺，壬是膀胱，癸肾脏。”

天干外支所属：“甲头，乙项，丙肩求，丁心，戊胁，己属腹，庚系人脐，辛为股，壬胫，癸足自来求。”

“子疝气，丑肚腹，寅臂肢，卯目手，辰背胸，巳面齿，午心腹，未脾胸，申咳疾，酉肝肺，戌背肺，亥头肝。”

肝乃肾家苗，肾乃肝之主。

肾通于眼，胆藏魂，肝藏魄，肾藏精，心藏神，脾藏气。

木命见庚辛申酉多者，肝胆病。内则惊精虚怯、痨瘵呕血、头眩目暗、痰喘头风脚气、左瘫右痪、口眼歪斜、风症筋骨疼痛；外则皮肤干燥、眼目之疾、发须疏少、颠扑手足、损伤之患；女生堕胎、血气不调；小儿急慢惊风、夜啼咳嗽。经云：“筋骨疼痛，盖因

木被金伤。”

火命见水及亥子旺地，主小肠、心经之患。内则颠哑、口心疼痛、急缓惊风、秃舌口咽哑、潮热发狂；外则眼暗失明、小肠肾气、疮毒脓血；小儿痘疹癣疮；妇女干血淋漓。火主燥，面色红赤，经云：“眼暗目昏，多是火遭水克。”

土命见木及寅卯旺乡，主脾、胃经受伤。内主膈食翻胃气噎、蛊胀泄泻黄肿、不能饮食、吃物拣择、呕吐脾伤；外则左手口腹有疾、皮肤燥涩；小儿疳病脾黄。土主温，多淹滞，面色痿黄，经云：“土虚乘木旺之乡，脾伤定论。”

金命见火及巳午旺处，主大肠、肺经受病。咳嗽喘吐、肠风痔漏、魑魅失魂、劳怯之症；外则皮肤枯燥、疯鼻赤疽痈，皆脓血之咎。经云：“金弱遇火炎之地，血疾无疑。”

水命见土及四季旺月，主膀胱、肾经受病。内则遗精白浊、盗汗鬼交、虚损耳聋、伤寒感冒；外则牙痛疝气、偏坠腰疼、肾气淋沥、吐泻疼痛之病；女人主胎崩漏白带。水主寒，面赤黧黑，经云：“下元冷疾，只缘水值土伤。”

## 《论性情》

性情者，乃喜怒哀乐爱恶欲之所发，仁义礼智信之所布，父精母血而成形；皆金木水火土之关系也。

且如木曰曲直，味酸，主仁。恻隐之心、慈祥恺悌、济物利民、恤孤念寡、恬静清高、人物清秀、体长、面色青白，故云：“木盛多仁”。太过则折，执物性偏；不及少仁、心生妒意。

火曰炎上，味苦，主礼。辞让之心、恭敬威仪、质重淳朴、人物面上尖下圆、印堂窄、鼻露窍、精神闪烁、言语辞急、意速心焦、面色或青赤、坐则摇膝。太过则足恭聪明、性燥须赤；不及则黄瘦、尖巧妒毒、有始无终。

金曰从革，味辛辣也，主义。羞恶之心、仗义疏财、敢勇豪杰、知廉耻、主人中庸、骨肉相应、方面白色、眉高眼深、高鼻耳仰、声音清响、刚毅有决。太过则自无仁心、好斗贪欲；不及则多三思、少果决悭吝、作事挫志。

水曰润下，味咸，主智。是非之心、志足多谋、机关深远、文学聪明、谲诈飘荡、无力倾覆、阴谋好恶。太过则孤介硬吝、不得众情、沉毒狠戾、失信颠倒；不及则胆小无谋，反主人物瘦小。

土曰稼穑勾陈，味甘，主信。诚实之心、敦厚至诚、言行相顾、好敬神佛、主人背圆腰阔、鼻大口方、眉目清秀、面如墙壁而色黄、处事不轻、度量宽厚。太过则愚朴、古执如痴；不及则颜色似忧、鼻低面偏、声重浊、朴实执拗。

且如日干弱，则退缩怕羞；日干强，则妄诞，执一自傲。以上自以轻重言之，万无一失。

## 《干支体象》天干

《甲》甲木天干作首排，原无枝叶与根莇；欲存天地千年久，直向沙泥万丈埋。断就栋梁金得用，化成灰炭火为灾；蠢然块物无机事，一任春秋自往来。

《乙》乙木根莇种得深，只宜阳地不宜阴；漂浮最怕多逢水，刻断何当苦用金。南去火炎灾不浅，西行土重祸尤侵；栋梁不是连根木，辨别工夫好用心。

《丙》丙火明明一太阳，原从正大立纲常；洪光不独窥千里，巨焰犹能遍八荒。出世肯为浮木子，传生不作湿泥娘；江湖死水安能克，惟怕成林木作殃。

《丁》丁火其形一烛灯，太阳相见夺光明；得时能铸千金铁，失令难閒一寸金。虽少干柴犹可引，纵多湿木不能生；其间衰旺当分晓，旺比一炉衰一檠。

《戊》戊土城墙堤岸同，振江河海要根重；柱中带合形还壮，日下乘虚势必崩。力薄不胜金漏泄，功成安用木疏通；平生最要东南健，身旺东南健失中。

《己》己土田园属四维，坤深能为万物基；水金旺处身还弱，火土功成局最奇。失令岂能埋剑戟，得时方可用閏基；漫夸印旺兼多合，不遇刑冲总不宜。

《庚》庚金顽钝性偏刚，火制功成怕水乡；夏产东南过煅炼，秋生西北亦光芒。水深反是他相克，木旺能令我自伤；戊己干支重遇土，不逢冲破即埋藏。

《辛》辛金珠玉性通灵，最爱阳和沙水清；成就不劳炎火煅，资扶偏爱湿泥生。水多火旺宜西北，水冷金寒要丙丁；坐禄通根身旺地，何愁厚土没其形。

《壬》壬水汪洋并百川，漫流天下总无边；干支多聚成漂荡，火土重逢涸本源。养性结胎须未午，长生归禄属乾坤；身强原自无财禄，西北行程厄少年。

《癸》癸水应非雨露么，根通亥子即江河；柱无坤坎还身弱，局有财官不尚多。申子辰全成上格，寅午戌备要中和；假饶火土生深夏，西北行程岂太过。

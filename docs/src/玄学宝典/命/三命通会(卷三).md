---
title: 三命通会(卷三)
editLink: true
---

## 《三命通会》卷 三·论十干禄

禄，爵禄也，当得势而享，乃谓之禄。

自始分十干、十二支时，便以甲乙配同寅卯、居东；丙丁配同巳午，居南；庚辛配同申酉，居酉；壬癸配同亥子，居北。

十干就支神为禄，谓禄随旺行，所以甲禄寅，乙禄卯，庚禄申，辛禄酉，壬禄亥，癸禄子，丙禄已，丁禄午，戊寄已，已寄午，谓已午乃火旺之乡，子随母得禄之义。

内有辰戍丑未，辰戌为魁罡，名曰边鄙恶地，禄元不寄；丑未乃天乙贵人出入之门，禄元避之，所以四宫无禄。

又曰四季有杂气，为禄不专，故不取。

甲禄寅。

如甲见丙寅，甲土克丙水为财，为福星禄；戊寅火土相生，为伏马禄，俱吉。

庚寅谓之破禄，半吉半凶。

壬寅谓之正禄，带截路空亡，必为僧道。

甲寅谓之长生禄，大吉。

乙禄卯。

见乙卯谓之喜神旺禄，主吉。

丁卯为截路空亡，主凶。

己卯，进神禄；辛卯，破禄，又为交神，半吉半凶。

癸卯带太乙，死禄，虽贵终贫。

丙禄巳。

见己巳，九天库禄，主吉。

辛巳，截路空亡。

癸巳，伏贵神禄，半吉半凶。

乙巳，旺马禄。

丁巳，库禄，俱吉。

丁禄午。

见庚午，截路空亡，凶。

壬午为德合禄，甲午为进神禄，俱凶。

丙午为喜神禄，交羊刃，半吉。

戊午，伏羊刃禄，多凶。

戊禄巳。

见己巳，九天库禄，壬吉。

截路空亡。

癸巳，贵神禄，戊癸化合，有官位重。

乙巳，驿马同乡禄。

丁巳，旺库禄，俱吉。

己禄午。

见庚午，截路空亡。

壬午，死鬼禄，俱凶。

甲午，进神合禄，显达之象。

丙午，喜神禄。

戊午，伏神羊刃禄，凶。

庚禄申。

见壬申，为大败禄。

截路空亡禄，俱凶。

丙申，大败禄，多成败。

戊申，伏马禄，多滞，若值福星，贵吉。

庚申，长生禄，大吉。

辛禄酉，见癸酉，伏神禄，水火相犯，凶。

乙酉，破禄，成败。

丁酉，空亡贵神禄，丁木受气，辛水沐浴，主奸淫事；值喜神，吉。

己酉，进神禄。

辛酉，正禄，俱吉。

壬禄亥，见丁亥，贵神合禄。

乙亥，天德禄。

己亥，旺禄；辛亥，同马乡禄，俱大吉。

独癸亥，大败禄，贫薄。

癸禄子，见甲子，进神禄，主登科进达。

丙子，交羊刃禄，带福星，贵有权。

戊子，伏羊刃合贵禄，半吉。

庚子，印禄，吉。

壬子，正羊刃禄，凶。

有生成禄，甲乙人得甲寅、乙卯之类。

有名位禄，甲人见丙寅之类。

有真禄，甲人见丙或己，乙人见己或午之类，皆为贵格。

有进退真禄，戊辰见丁巳、戊午见丁巳，丙辰见癸巳、丙午见癸巳，癸亥见甲子、癸丑见甲子，壬戌见癸亥、壬子见癸亥，进则平易，退则艰难，更带福神，可作贵命，怕重见。

有禄值会合，甲禄寅而得庚戌之类。

有食神带禄，壬食甲而得甲寅，癸食乙而得乙卯，戊食庚而得庚申，己食辛而得辛酉，主吉。

有食神合禄，甲食丙得丙申、丙寅，乙食丁得丁未、丁卯，庚食壬得壬辰、壬子，辛食癸得癸巳、癸丑八位，俱主吉。

有禄头财，为缛煞，甲人见戊寅，乙人见乙卯之类，主人富有声望。

有禄头鬼，为赤口煞，甲人见庚寅，乙人见辛卯之类，主口舌刑责。

有旬中禄，甲申见庚寅、戊午见丁巳之类，主清华要职。

有天禄贵神，如丁人禄在午，遁至午上得丙字，而丙贵在酉亥，得辛酉、辛亥则辛贵，复见于午之类，入格极品。

有干支合禄，如甲禄寅，得甲寅，己亥，乙禄卯，得乙卯、庚戌之类，主官职崇重。

有互换贵禄，庚寅见甲申日时之类。

有朝元禄，如寅人见甲日时之类，或朝于胎中，尤贵。

有朝元夹合，如癸巳见戊辰、戊午，两戊与癸合夹巳，戊禄巳之类，主封爵。

有禄入禄堂，《理愚歌》云：“禄入禄堂须大拜”，李虚中以甲人得甲戌，以甲为岁干，则甲之本位遁至戌，谓之禄堂。

辛壬有二位，辛有辛卯、辛丑，壬有壬寅、壬子，五行无克，诸位相助，发福必大。

古人云：禄前二辰为背，禄后二辰为向。

沈芝取建、向、近、合四字为贵，建不如向，近不如合，四字中得两字者，为贵。

如甲禄寅，以寅为建，丑为向，卯为近，亥为合，余准此。

余皆一位忌三合六合上见刑见鬼，以甲戌言，鬼在丑上，则可畏，以丑刑戌；在未则不忌，以戌刑未。

以乙酉言，鬼在巳上为害，以三合相会在辰则减福，以六合相亲。

夫建禄者，主人肌厚气实，体格不清，一生安逸足财，利生旺；自然死绝则气浊神慢，孳孳为生，吝啬猥鄙。

与元辰并，因樗蒲得财，复因此败。

与官符并，因官门得财，或多争讼。

与劫煞并，好贱技小商，不义横财。

与天中并，多遗失破财。

与禄鬼倒食并，多因赊贷牙侩得财，至死不通，惟财是念之人。

又曰：库者，禄之聚，如甲乙在未，丙丁在戌，戊己壬癸在辰，庚辛在丑。

如甲乙亥多而得未，乃禄厚丰足之人。

合者，禄之横，如甲禄寅而得亥，谓之明合；无寅得亥，谓之暗合，虽非见禄，亦曰见禄，多主傥来之福。

拱者，禄之尊，如甲禄居寅，不见寅而见丑，卯在两傍，谓之虚拱；如申人见寅又见丑，卯在两傍拱之，谓之实拱，然拱实不若拱虚，主大富贵。

凡人命带禄，或吉或凶，或贵或贱，未可全靠便为吉论。

《天乙妙旨》云：“君不见，禄马贵人无准托，考究五行之恶，天元羸弱未为灾，地气坚牢足欢乐。”

《源髓歌》云：“禄马更有多般说，自衰自死兼败绝，若无吉煞加助时，定知破祖多浮劣。”

可见先论五行，后看禄马，五行要生旺，禄马怕衰绝。

司马季主云：禄多马少，使主神劳；禄少马多，能操善负。

## 《三命通会》卷 三·论金舆

舆者，车也，金者，贵之义也，譬之君子居官得禄，须坐车以载之。

故金舆常居禄前二辰，如甲子人禄在寅，辰为金舆是也。

此煞乃禄命之旄旗，三才之节钺，主人性柔貌愿，举止温克，妇人逢之，不富即贵；男子得之，多妻妾，阴福相扶持，生日、生时遇之为佳，骨肉平生安泰，得贤妻妾，子孙茂盛。

如皇族多带此煞，常格得之，身在无气中生，主作赘。

紫虚局云：“禄前二辰号金舆，遇此之人福最殊。

偏主聪明多富贵，一生清泰亦无虞。”

## 《三命通会》卷 三·论驿马

所谓驿马者，乃先天三合数也，先天寅七、午九、戌五，合数二十有一，故自子顺至申，凡二十有一而为火局之驿马。

亥卯未之数，四、六与八合为十八，故自子顺至巳，凡十八而为木局之驿马。

木、火，阳局也，从子一阳顺行。

金、水、阴局也，从午一阴逆行，甲子辰之数，七、九与五合，为二十有一，故自午逆至寅，凡二十有一，而为水局之驿马。

巳酉丑之数，四、六与八合为十八，故自午至亥，凡十有八，而为金局之驿马。

此法之所由立也。

寅午戌生人，马在申而五阳干乘之。

见甲申，截路空日马；丙申，大败马。

戊申，福星伏马。

庚申，逢天关马；壬申，大败马。

以上巳酉丑申年月日时发应。

申子辰人，马在寅而五阳干乘之。

见甲寅，正禄文星马。

丙寅，福星马。

戊寅，伏马。

庚寅，破禄马。

壬寅，截路马。

以上亥卯未寅年月日时发应。

巳酉丑人，马在亥而五阴干乘之。

见乙亥，天德马，以马中支生干，汨没无成，徒自聪明。

丁亥，天乙马。

己亥，旺禄马。

辛亥，正禄马。

癸亥，大败马。

以上申子辰亥年月日时发应。

亥卯未人，马在巳而五阴干乘之。

见乙巳，正禄马。

丁己，旺气马。

己已，九天禄库马。

辛巳，截路马。

癸巳，天乙伏马。

以上寅午戌巳年月日时发应。

凡柱中马，若不值空亡、破败、交退、伏神，须荣贵。

互禄共天乙贵神，同其马位，更得诸煞相并，官秉大权，贵居廊庙，时为上贵，日为中贵，月为常庶。

库马主少年之喜，旺马资壮岁之荣，生马老方得遂而官卑任远矣，如木生亥旺卯库未。

余仿此。

珞子云：生马未必有马，背禄未必无禄。

看其旺库，不问背生。

妙在消息盈虚也。

又曰：驿马者，三命中发用，喜庆之神。

若人遇之，君子常居荣位，小人主丰赡。

大小运行年至此，主得官及迁改之喜；小运及行年合驿马，并主迁官得禄，如甲子人驿马在寅，小运及太岁至亥，亥与寅合之类是也。

又马有十二：一曰款段，谓巳酉丑人得壬亥，亥卯未人得丙巳，申子辰人得甲寅，寅午戌人得戊申。

二曰蹶蹄，谓四柱虽带驿马而生日值空亡之神。

三曰折足，谓胎月带驿马而日时带沐浴者是，申子辰全见寅为马，是三人骑一马，谓之折足。

若亥卯未全见马，总有官贵，终成下贱。

若一辰坐者，少年虽泰，后还穷。

四曰无粮，谓生日值马，马食太岁，如甲子人得壬寅日而时更落在空亡者是。

五曰不出厅厩，谓胎月带马，不见贵及不见禄堂及入空亡者是。

六曰嘶风。

七曰趋途，谓驿马虽有禄，在空亡。

八曰驮尸，十二驿马惟驮尸最凶，见禄即尸。

甲子旬中，巳酉丑生人马在亥，乙丑人丁亥，己巳人乙亥，癸酉人癸亥。

乙丑人得亥马，忌寅月日时；己巳人得亥马，忌申月日时；癸酉人得亥马，亦忌寅月日时，有一在此，名曰驮尸。

亦如亥卯未是甲午旬中，乙未人辛巳，己亥人己巳，癸卯人丁巳。

乙未人得已马，忌寅月日时；己亥人得巳马，忌申月日时；癸卯人得巳马，亦忌寅月日时，皆驮尸也。

余旬准此。

九曰食刍，谓驿马克其时，假令驿马属金，生时得木，此类谓之食刍。

十曰乘轩，谓胎月生日带禄马，假令甲申人得庚寅甲寅时及庚寅胎月是。

十一曰乘轺，谓有天地得合见太岁，生月日时见贵人驿马，假令丁亥生人四月壬寅日己酉时，月坐马，酉系贵人是。

十二曰无辔，谓贵神空亡，禄在绝乡者是。

以上十二驿马，当以意消息，灾福自见，款段则平生坎坷，止作选人，无粮不食天俸，不出厩则不历任所，折足则永失，蹶蹄则复起，无辔则一生孤寒，食刍则官可六品，嘶风徒有虚声，趋途漫劳求禄，乘轺则带职，乘轩则三公，驮尸则得官即亡。

有干支合马，如申子辰四马在寅，甲寅见己亥，合；丙寅见辛亥，合，主官职崇重。

有马头带剑，谓驿马上见庚辛或纳音，见金，主名振边疆。

有马骤天庭，谓木人得亥而见辛亥，又马上干逢得禄，如六壬人生，居寅午戌之位，于甲上遁得戊午，戊之禄在巳，巳系天庭，复见巳，得酉合之为是，主官居极品。

有马后二辰为九地马，主职近王廷。

有天马贵神，乃岁中不见驿，五虎遁至马上，看得何干，其干见天乙，而天乙所坐之干却复见贵于马上是也，贵不下三品。

有一木系双马，寅午戌多见丙申，申子辰多见庚寅，巳酉丑多见己亥，亥卯未多见癸巳。

马上干克支，主多惊险。

若遇四马聚于时或年上，主封爵。

又驿马下生人，月日时支干得御策全，并克身者定贵。

马前一辰为御，后一辰为策。

假令甲子金命，正月辛丑日卯时生，以子人马在寅逢禄，又本命子与生日丑在马后为策，卯时在马前为御，又马是丙寅，火能克甲子金，故主贵。

有驿有马者，主位至侯。

干为马，支为驿，如戊戌人马在申而得庚申，支干俱属金，到申临官，戊戌支干俱属土，到申长生，本命及驿马支干背马有气，是有驿有马。

又如壬午人驿马在戊申，戊土临申长生，本命壬水到申亦长生，午火到申为衰乡，本命干旺支衰，是有马无驿。

又如丁丑人驿马在辛亥，金临亥为病乡，本命丁火到亥为绝，以丑土到亥为临官，本命干衰支旺，驿马干亦衰，是有驿无马。

或以寅午戌见庚无申、见申无庚之类，为有马无驿，有驿无马亦通。

有马克身者，取驿马之辰能制生月，如寅午戌人马在申，申属金，能制寅卯月木，假令甲子人在辰戌丑未月生是也，主官禄易求，仕宦无滞，少年亨快，为官清显。

常人遇之，小富。

有马财库，取驿马所克之辰入墓，如马在申，申属金，金克木，木至未为库之例。

主平生游历四方，广得资财。

有英灵贯马，乃五行真气之长生，下遇驿马，主持节按部之使。

有南方离明马，谓未马已，丑马亥，辰马寅，戌马申，辰戌丑未系土之位，以生处为马，故辰戌丑未人飞在午，为南方离门之马，遇此者，爱于午相冲。

为飞马，见鞭策入格，主贵。

有驿马清浊，甲子得丙寅，禄马同乡，又丙为食神，乘长生马。

丁丑得丁亥，为天乙天官，乘临官马。

若乘长生临官马，或带食禄贵气，则遇一当百。

若乘病绝空亡马，更值破败、交退、伏神，则遇而不遇，纵为官，粗浊卑贱，非清要之职。

又曰：凡看驿马有四专、名位、生旺、病绝、驰宝、衔花及倒食互换不同，中间好恶荣辱，须于岁运、鞭策细详之。

四专者，如申子辰马在寅，寅逢甲寅，申遇庚申，巳逢丁巳，亥遇癸亥是也。

名位者，乃马中逢食神，如甲见丙，乙见丁之类，马上得食是也。

四生者，辛巳、甲申、己亥、丙寅纳音自生也。

四病乃自死自绝，如年纳音属金，金绝在寅是也。

驰宝者，乃甲子见戊寅，马头带天财；或纳音克马为财，如食神之类，如甲寅人见丙申、甲申见丙寅日时是也。

衔花者，乃纳音临官遇马，如庚申、壬子、戊辰纳音皆木，遇寅，马临官之地是也。

又生成马、名位马与前论禄同，主贵。

凡人遇马，喜专旺而嫌空亡，驳杂为不达；恶死绝而喜逢食，见财为有益。

商贾多爱驰宝，妇女最怕衔花；驰宝则富，衔花则淫，衔花更忌木人值庚寅，乙亥见乙巳、丁卯见丁巳、己未见己巳，尤重，男多淫荡，女多私情，运中遇者同前断。

又曰：驿马最怕干神倒食，如乙酉见癸亥，为驿马，却被反食于我，所谓乙癸不同科是也。

鞭策发时看互换，如辰人马在寅，或太岁在申冲动寅，即太岁为鞭策，小运在申，即小运为鞭策，多主动。

更看申与寅互换如何，如庚申遇甲寅，庚申属木，寅则临官；甲寅属水，申则长生之类，相和则吉，相克则滞。

如两互换，无气则空动；或失意有气，即主财。

四马朝元，好则荣贵，恶则破家失业，如为僧道，好游脚。

小儿老人不利见马，小儿十二岁以前、三岁以上，或马遇小运、太岁冲或临官马，遇多，主惊病颠仆之厄。

老人五十以上，或运与太岁乘之，主气虚腰痛、脚痛之患，亦如老人禄遇，病多吐食之类。

少者见之、多发病，盖老少并不堪乘马，以马在五行中为动跃之神故也。

## 《三命通会》卷 三·总论禄马

禄为养命之源，马是扶身之本，两者最喜相见。

且如寅午戌马在申，甲禄在寅，甲干寅上遁见丙，申上遁见壬，则以丙为天禄，壬为天马，在日时上交互见之，谓之天禄天马。

又甲人遁至戌，见甲戌，谓之活禄。

甲子人遁见丙寅，谓之活马。

又如寅午戌在申，而时干得庚；亥卯未在巳，而时干得丙；申子辰在寅而时干得甲；巳酉丑在亥，而时干得壬，以日支求时干，以时干求日支，互换得之，谓之禄马交驰。

又如甲禄在寅，申子辰马亦在寅，却是甲子、甲申、甲辰生，而时得丙寅，帝座上会禄马，谓之禄马同乡。

又如禄前马后，如辛已人得戌日时，乙亥人得辰日时，辛禄在酉，马在亥；乙禄在卯，马在巳，不见禄马而禄马藏于其中，谓之夹禄夹马。

鬼谷遗文曰：“时居日禄，当得路于青云；五马交驰，可致身于黄阁”。

《珞录子》云：“背禄逐马，守穷途而凄惶；禄马同乡，不三台而八座。”

造命书有孤孀禄马之说，如甲子见丙寅，庚午见壬申，此虽禄马同乡，殊不知甲子乃一阳，乙丑二阳，丙寅三阳，纯阳无阴也；庚午乃一阴，辛未二阴，壬申三阴，纯阴无阳也。

此二者谓之孤孀，禄马虽同乡，亦不吉。

《理愚歌》曰：“禄马飞天无刑克，旺相中生须至贵”。

## 《三命通会》卷 三·论天乙贵人

天乙者，乃天上之神，在紫微垣、阊阖门外，与太乙并列，事天皇大帝，下游三辰，家在己丑斗牛之次，出乎己未井鬼之舍，执玉衡较量天人之事，名曰在乙也。

其神最尊贵，所至之处，一切凶煞隐然而避。

《壶中子》云：贵人分治昼夜，各自专权，以昼生遇昼贵，夜生遇夜贵，为得力。

或以子后为昼，午后为夜；或以日出为昼，日入为夜，皆是臆说。

不若只以寅申分阴阳，冬至后用阳贵，夏至后阴贵。

人命一阳生后遇阳贵为得力，一阴生后遇阴贵为得力。

《三车一览》则以甲阳木乘少阳之气生乎东方，至巳而用事毕矣，故退藏于未而为贵。

庚阳金乘少阴之气而生乎西，至亥而用事毕矣，故退藏于丑而为贵。

戊阳土冲和中央播于四时，甲因之，万物生；庚因之，万物成，则生成之理毕矣。

乙乃阴木，己乃阴土，二位无气失类而无所居，必待申子生旺水土滋养充实补助不足，此二者喜见申子而为贵。

丙丁之火当盛夏至酷而害万物，性熄于酉，藏于亥，以西北成齐之气而和，此二者以酉亥阴气和而为贵。

壬癸之水至穷冬则其性严而杀万物，惟啬于卯，潜于巳，以东南温燠之气而和，此二者以巳卯阳气和而为贵。

辛乃阴金，执方不能自化，须假寅午生旺之火锉刚革而成形为贵。

《广录》云：甲阳木、戊阳土、庚阳金，皆喜土位。

未者，土之正位；丑者，土安静之地，所以牛羊为贵。

细分之，甲尤喜未，庚尤喜丑，各归其库也，戊子、戊寅、戊午喜丑，丑者、火人胎养之乡，戊辰、戊申、戊戌喜未，未者，木人之库，土人生旺之位也。

乙者，阴木；巳者，阴土，阴土喜生旺，阴木爱阳水，所以鼠猴为贵。

然乙尤喜子，子者，水之旺乡；己尤喜申，申者，坤之正位。

丙丁属火，火墓在戌；壬癸属水，水墓在辰。

辰戌，魁罡之地，贵人不临，故寻寄火贵于酉亥，寄水贵于卯巳，皆归根复命之乡。

六幸阴金，喜阳火生旺之地，故以马虎为贵。

更宜以纳音互换。

推寻须比和，则其贵为福，若丙火得酉，火至此死，焉足贵哉！阎东叟云：论天乙贵，须就五行喜忌，如甲人有戊有庚，得癸未、乙丑，遇二吉而带印为上，遁见丁丑、辛未者次之，乃三阴喜在印库。

乙人得戊申、庚子生旺之土，己人得甲申、丙子生旺之水，此阴木阴土喜于财旺。

丙丁得丁酉、乙亥，壬癸得乙卯、癸巳。

此水火不嫌死绝。

六辛得丙寅、丙午，此阴金不嫌鬼胜，得二为上，得一次之。

《紫虚局》以此为贵人入庙，遇者主金紫贵。

《八字金书》论贵神，又分优劣，即前六十甲子吉凶，其归要与禄、马同窠，不犯交退，伏神，支干相合为贵，紧要在月日时支干相合。

林开论天乙相合，如甲子见己未，无死绝、冲破、空亡，更有福神助，至贵。

如犯上忌减力，又多难无福。

戊子见己丑，不犯上忌，更有福助，此为次格。

有死绝减力，有冲破、空亡，风尘吏也。

辛未见庚寅，不犯上忌，有福助，为第三等；死绝减力，冲破、空亡，平生多难，卑冗官耳。

阎东叟论贵合贵食，如甲得己丑、己未，戊得癸丑、癸未，庚得乙丑、乙未，乙得庚子、庚申，己得甲子、甲申，丙得辛酉、辛亥，丁得壬寅，壬辰，如此类谓之贵合。

甲食丙，乙食丁，丙丁贵在酉亥，甲得丙寅、丙辰，乙得丁酉、丁亥；庚食壬，辛食癸，壬癸贵在卯巳，庚得壬申、壬戌，辛得癸卯、癸巳，如此类谓之贵食。

有贵合则官多荣显，有贵食则禄多称意，三者兼之，官高禄重。

《三命提要》以天乙在贵神六合上，如甲戊庚在子午，则子合丑，午合未。

乙己在丑巳，丙丁在寅辰，壬癸在申戌，辛在未亥，皆主大福，遇两合以上尤贵。

《宝鉴》有天乙扶身，取贵人夹拥太岁，如壬寅人得甲寅日时，壬贵在卯，甲癸在丑夹拥乎寅，丙申人得戊申准此。

入贵格，别无刑冲，主一生少病，早年享福；常格得之，终身无刑狱之灾。

有干夹贵神，如甲戊庚人得丑未，日时上却带甲戊庚一字，主显异。

《指南》有夹贵逢六合，如壬癸人见辰而得癸酉合，丙丁人见戌而得丁卯合，取前后各有天乙贵，更禄马临身，主大富贵。

有福星贵人，如一命，壬子、癸卯、庚戌、庚辰，壬骑龙背；又贵在卯巳，得辰是福星扶贵人也。

《烛神经》曰：“天乙贵遇生旺，则形貌轩昂性灵颖悟，理义分明，不喜杂术，纯粹大器，身蕴道德，众人钦爱。

死绝则执拗自是，喜游近贵。

与劫煞并，则貌厚有威，多谋足计。

与官符并，则文翰飘逸，高谈雄辩。

与建禄并，则文翰纯实，济惠广游，君子人也。

若落天中或与天中合，或与天中连珠，当有伶伦之态，好呕吟，伎艺人也。

又曰：天乙贵，三命中最吉之神。

若人遇之则荣，功名早达，官禄亦易近。

如三命皆乘旺气，终登将相公侯之位。

大小运行年至此，亦主迁官进财，一切加临，至此皆为吉兆。

凡贵人所临之处，大概喜生旺，无冲破，道理顺，不落空亡，天干纳音偕和，更得禄马而昼夜不背。

或年时互换贵，如甲午人见辛丑时，丙申见己亥之类。

或四干并在一支上见贵，如丑未生而得甲戊庚之类。

或四位天干通聚贵，地支为五行聚贵。

更遇天月二德为佳。

《理愚歌》云：“贵人或落空亡里，禄马背违如不值。”

《宝鉴》云：“贵人无气，虽有如无。”

《洞玄经》云：“贵人嗔则凶来。”

可见命中有贵，不可就为吉论，要当细详。

## 《三命通会》卷 三·论三奇

《珞录子》曰：“奇为贵也；奇者，异也。”

谓物以贵为奇也。

乙丙丁出于贵人干德配支之妙，阴贵甲德起子，则乙德在丑，丙德在寅，丁德在卯，三干相连而无间。

阴贵甲德起申、乙在未，丙在午，丁在已，三间相连而无间，以其随贵人在天，故曰“天上三奇”，十干惟此为异，余则或间罗网，或间天空，或不重临，又不相联，不可以为奇。

《玉霄宝鉴》谓古人以正月为岁之始，日出于乙，故以乙为日奇；老人星见为瑞，见于丁位，故以丁为星奇；月照夜到丙位而天下明，故以丙为月奇。

若甲戊庚亦以为天上三奇，以甲戊庚俱临丑未，乃贵人家在斗牛之次，出乎井鬼之舍，先后天起贵而三干适临之，与别干不同，其理亦通。

《三车一览》以甲为阳木之魁，戊为阳土之君，庚为阳金之精，地有此三物为奇，谓之地之奇，其说太凿，《太乙经》以辛壬癸为水奇，谓之人间三奇，其说无据，但辛壬癸天干连珠，谓之三台，亦为难得。

《紫虚局》又有四奇之说。

夫奇，奇数也，四则偶矣，谓之奇，可乎？三奇要顺布，不欲倒乱，如乙丙丁、甲戊庚，天干年月日时顺布为吉。

《广录》又以乙人丙月丁时，是乙生丙丁，秀气下降，主平常。

若乙时丙日丁年，是秀气上达，反为贵，似又不论顺逆。

甲戊庚却以顺者为贵，逆者福慢，乱者不寿，气清则贵，气浊则富。

经曰：五行各有奇仪，须分逆顺。

若日月倒乱，得顺三奇，亦不谓倒命。

有三奇，要得体得地，不欲失时。

如乙丙丁夜生，甲戊庚昼生，得体；乙丙丁柱有亥，则三光有所依附，甲戊庚柱有申，则三物有所凭籍；或乙丙丁得丑寅卯未午巳，甲戊庚得丑未金，皆为得地。

三奇再遇三合，如乙丙丁得金水局，甲戊庚得水火局。

又遇六仪，甲子旬戊，甲戌旬己，甲申旬庚，甲午旬辛，甲辰旬壬，甲寅旬癸，俱吉。

《珞录子》云：“重犯奇仪，蕴藉抱出群之器。”

《遁甲》曰：“顺布三奇，逆六仪。”

如命出甲子、甲申二旬遇甲戊庚，是重犯奇仪也。

凡命遇三奇，主人精神异常，襟怀卓越，好奇尚大，博学多能。

带天乙贵者，勋业超群；带天月二德者，凶灾不犯。

带六仪者，才智出类。

带三合入局者，国家柱石，带官符劫煞者，器识宏远。

带空亡生旺者，脱尘离俗，富贵不淫；威武不屈，值元辰、咸池、冲破、天罗地网者，为无用。

论三奇，太岁不带而月日时带着，孤独。

诗曰：“顺十干神乙丙丁，神童及第播声名；日时禄马公卿煞，换武除文佐圣明。”

又曰：“顺十干神甲戊庚，兼得长生丙府名；若然无禄兼无马，只是财中蓄积人。”

又曰：“三奇须是重逢贵，方是荣华福寿人；只有空奇无贵地，贫穷下贱被欺凌。”

又曰：“乙丙丁、甲戊庚，上局相生生复生，不是蓬莱三岛客，也应金殿玉阶行。”

又曰：“欲识岩廊官赫奕，名仙多诞癸壬辛，三奇玉藉传消息，轻薄时师莫与评。”

合诸诗观三奇，喜忌见矣。

## 《三命通会》卷 三·论天月德

夫德者，利物济人、掩凶作善之谓也。

天德者，谓周天有三百六十五度二十五分半，除十二宫分野，每宫各占三十度，共计三百六十度，外有五度二十五分半，散在十二佐宫甲、庚、丙、壬、乙、辛、丁、癸、干、坤、艮、巽，谓之神藏煞没。

每宫各得四十四分，所以子午卯酉中有甲庚丙壬，辰戌丑未中有乙辛丁癸，寅申巳亥中有乾坤艮巽，此十二位宫，能回凶作善，乃曰天德也。

月德者，乃三合所照之方，日月会合之辰，申子辰会酉出，庚入垣于壬；亥卯未会干出，丙入垣于甲；午戌会卯出，甲入垣于丙；巳酉丑会子出，壬入垣于庚，故壬甲丙癸谓之月德，而辰未戌丑四月，天德亦同属焉。

盖日月照临之宫，凡天曜地煞，尽可制服，故可回凶作吉。

阎东叟云：贵神在位，诸煞伏藏；二德扶持，众凶解散。

凡命中带凶煞，得此二德扶化，凶不为甚；须要日上见，时上不犯克冲刑破，方吉。

凡人得之，一生安逸，不犯刑，不逢盗，纵遇凶祸，自然消散。

与三奇、天乙贵同并，尤为吉庆。

或财官、印绶、食神、变德，各随所变，更加一倍之福。

入贵格，主登科甲，得君宠任；或承祖荫，亦得显达。

入贱格，一生温饱，福寿两全；纵有蹇滞，亦能守分固穷，不失为君子。

女命得之，多为贵人之妻。

《三命铃》云：天德者，五行福德之辰，若人遇之，主登台辅之位，更有月德并者，尤好；纵有凶煞，亦主清显。

《子平赋》云：“印绶得同天德，官刑不犯，至老无殃”。

是天德胜月德也。

考大统历，有天月德合，乃五行相契之辰。

月备合，如正月丙与辛合，二月甲与己合，三月壬与丁合，四月庚与乙合，余照此。

天德合，如正月丁与壬合，二月坤与巽合，三月壬与丁合，四月辛与丙合，余照此。

有月空，如寅午戌月壬，亥卯未月庚，申子辰月丙，巳酉丑月申。

有月厌，正月戊，二月酉，三月申，四月未，五月午，六月巳，七月辰，八月卯，九月寅，十月丑，十一月子，十二月亥。

有月煞，寅午戌月丑，亥卯未月戌，申子辰月未，巳酉丑月辰。

有天赦日，春戊寅，夏甲午，秋戊申，冬甲子，乃四时专气，生育万物，宥罪赦过。

如人命聚一月德秀合空及四大吉时生，更遇天赦日，尤妙。

此外又有天喜神，春戊，夏丑，秋辰、冬未，遇者主欢欣。

有旌德煞，如寅午戌、丙日进，亥卯未、甲日时，申子辰、壬日时，巳酉丑、庚日时。

有旌钺煞，如寅午戌、寅时，亥卯未、亥时，甲子辰、申时，巳酉丑、巳时。

又，寅午戌见辛，亥卯未见己，申子辰见丁，巳酉丑见乙，亦谓之旌德。

经云：“一神主旌德，五世不贫穷；内有旌钺煞，将相及三公。”

德钺相会，不贵即富。

又有一种旌钺煞，寅卯辰人见癸酉，巳午未人见癸卯，申酉戌人见戊子，亥子丑人见戊午，乃四时专主诛戮之神，庶人主徒配；克本命，主恶死。

又有一种三公煞，寅午戌人壬子，巳酉丑人丙午，申子辰人乙卯，亥卯未人辛酉，乃坐四方专气来克生年，为五行毒气，庶人犯之，主非横恶死。

若旌钺更与三公煞会同一位，主殊贵。

今之谈命者论月德而诸煞不论，自是偏见，因并及之。

## 《三命通会》卷 三·论太极贵

太极者，太初也，始也，物造于初为太极，成也，收也，物有所归曰极。

造化始终相保，乃曰太极贵也。

甲乙木先造乎子，坎水助而生，后终乎午，离火焚而死。

丙丁火先喜出乎震，卯也，后喜藏乎兑，酉也。

庚辛金得寅，乃金生乎艮，见亥乃金庙乎干。

壬癸水先得则生，后得巳而纳。

经曰：“地陷东南，四渎俱流巽位，皆有始有终之意。”

戊己，土也，喜生乎申，得辰戌丑未为正库。

《理愚歌》云：“四库全时为至贵，位班上列据权衡。”

人命入格，更有福气贵神扶，岂不为美。

有文昌贵，甲乙蛇口乙猪头，丙狗丁龙戊向猴；己午庚寅辛未贵，六壬卯位癸逢牛。

有文誉贵，如甲子人见壬戌、丙寅，禄前禄后一般神，必作公卿冠世人；立性天聪名誉播，富贵荣华事业新。

有文星贵，甲马乙蛇丙戊猴，酉台丁己亥辛求；庚逢戌狗逢虎，十位文星癸兔游。

有天印贵，甲子在寅中，乙逢亥亦同；丁酉戊申位，丙戌己羊宫；庚辛马蛇足，癸卯与壬龙；此号天印贵，荣达受皇封。

## 《三命通会》卷 三·论学堂词馆

夫学堂者，如人读书之在学堂；词馆者，如今官翰林，谓之词馆，取其学业精专，文章出类。

长生乃学堂之正位，如金命见辛巳，金长生在巳；辛巳，纳音又属金是也。

临官乃词馆正位，如金命壬申，金临官在申；壬申，纳音又属金是也。

余以类推。

诸家说有学堂会禄，如金长生巳，临官申，甲乙人得之；水土长生申，临官亥，丙丁壬癸人得之；木长生亥，临官寅，戊己人得之；火长生寅，临官巳，庚辛人得之。

又名官贵学堂，以官贵长生之位为学堂，官贵临官之位为词馆也。

有学堂会食，如甲食丙，得丙寅；乙食丁，得丁巳；丙食戊，得戊申之类。

兼官印、驿马，其福厚；遇禄、贵、奇、德，其气清；值刑克冲破，其气浊。

清则科名巍峨，厚则官尊荣显，浊则福禄微薄，官职卑贱。

有生处见克，如甲乙人辛亥，丁丙人壬寅，戊己人甲申，庚辛人丁巳，谓之官星学堂。

主登科甲，入侍从。

有纳音见帝旺之位而逢天乙贵处其上，如己酉人得丙子、庚子日、时、壬午人得辛卯日时之类，谓之学堂会贵，主清贵。

凡学堂词馆，切不要犯空亡及冲破，支干纳音不要见克，方为得用。

《祝胜经》云：“甲辰丙寅，学堂不真；或止富荫，官职卑贫；读书修学，空有虚名。”

此言学堂怕落空也。

《三车》云：“学堂无气，惟利师儒。”

此言学堂要乘旺也。

《理愚歌》云：“学堂如更朝驿马，位极勋高压天下。”

此言学堂要有马也。

又云：“生来禄马真学堂，若同词馆主文章；遇中不遇人谁会，不遇冲克福禄昌。”

又云：“文星聚处人中瑞，声华独冠英雄辈；降生不遇真学堂，才学岂能为拔萃。”

此言学堂怕冲破受克也。

况人命入格，合造化，又不在学堂词馆而得。

## 《三命通会》卷 三·论正印

正印，乃五行之正库，金命见乙丑，木癸未，火甲戌，水土壬辰、丙辰是也。

《言谈》云：“生逢正印，必拜玉堂。”

《妙选》云：“五行入垣，官居五府。”

可见得本家正印为贵。

本主同德为上，帝座为中，胎月为下。

主人重厚魁梧，功名昭著。

本家印又得贵格扶之，更妙。

若木得浮水印，火得木印，多兼他权外财。

若身克印，或印克身，废而复兴。

若水人得火印，火人带浮水印，次于本家印，然须本主有旺气，方吉。

若克破别无福救，或空亡，只作清闲道僧、无成举人。

若五行有清气，则绝世高人；有煞则贫贱。

有贵人夹印，如丙丁火命以甲戌为正印，却得酉亥夹之，酉亥乃丙丁贵人；壬癸水命以壬辰为正印，却得卯已夹之，卯已乃壬癸贵人。

有华盖印，如亥卯未得癸未之类。

有文章印，如戊寅见癸未，辛已见甲戌，庚申见乙丑，癸亥见丙辰，乙亥见壬辰，乃纳音克身，干神复制。

戊午得癸未，庚子得乙丑，丁酉得壬辰，己卯得申戌，辛酉得丙辰，干神制支神合之类。

诸印要逢库墓，若生旺扶助互换，禄马贵人并相合者，至贵之命。

最忌刑冲破害，三合六合上见鬼，如甲戌日得癸酉时，则减力。

水命人得本家印无益；得木印损气；得土印，支干有交涉者，名官印；无交涉者，名鬼印。

又有福聚印，如年、月、日、时、胎五位俱无气衰败，得正印偏印俱在此，印上或库或旺，虽有煞神，至是受制，此之谓福聚印。

有祸聚印，如癸巳人带壬辰印，柱多逢水，俱墓于辰，则癸巳受煞；以巳为命，巳火遇多则本命病，此之谓祸聚印。

有破福成祸印，如水人得浮水印，或月日时多带土来，本家印见鬼盛，是谓破福成祸。

有带煞印，印中见贵煞，如壬子见壬辰、丙辰，子至辰谓之华盖，壬人见辰为贵。

若印中反克本命，无福神往还，名带煞，主凶。

有临空印，乃印落空亡，支无六合，见官贵，至贱而无成也。

有自刑印，如庚戌人带乙丑，金人见金印固好，丑戌相刑，以金刑金，此类不如无。

虽有少福，亦终贱。

余准此推。

凡论印，更得真五行与纳音同气，尤妙。

但主少安逸，不利六亲，难为子息。

## 《三命通会》卷 三·论德秀

夫德者，本月生旺之德；秀者，合天地中和之气、五行变化而成者也。

又曰；德者，阴阳解凶之神；秀者，天地清秀之气，四时当旺之神。

故寅午戌月，丙丁为德，戊癸为秀。

申子辰月，壬癸戊己为德，丙辛甲己为秀。

巳酉丑月，庚辛为德，乙庚为秀。

亥卯未月，甲乙为德，丁壬为秀。

凡人命中得此德秀，无破冲克压者，赋性聪明，温厚和气。

若遇学堂，更带财官，主贵。

冲克减力。

## 《三命通会》卷 三·论劫煞亡神

劫者，夺也，自外夺之之谓夺；亡者，失也，自内失之之谓亡。

劫在五行绝处，亡在五行临官，俱属寅申巳亥。

水绝在巳，申子辰以巳为劫煞，巳中戊土，劫水也。

火绝在亥，寅午戌以亥为劫煞，亥中壬水，劫火也。

金绝在寅，巳酉丑以寅为劫煞，寅中丙火，劫金也。

木绝在申，亥卯未以申为劫煞，申中庚金，劫木也。

古歌云：“劫煞为灾不可当，徒然奔走名利场；须防祖业消亡尽，妻子如何得久长。”

又云：“四位逢生劫又来，当朝振业逞儒魁；若兼官贵在时上，鲠直名标御史台。”

又云：“劫神包裹遇官星，主执兵权助圣明；不怒而威人仰慕，须令华夏悉安荣。”

又云：“劫煞原来是煞魁，身宫命主不须来；若为魁局应当死，煞曜临之不必猜。

若是无星居此位，更于三合细推排；天盘加得凶星到，命似风灯不久摧。”

水生木，申子辰以亥为亡神，亥中甲木、泄水也。

火生土，寅午戌以巳为亡神，巳中戊土，泄火也。

金生水，巳酉丑以申为亡神，申中壬水，泄金也。

木生火，亥卯未以寅为亡神，寅中丙火，泄木也。

古歌云：“亡神七煞祸非轻，用尽机关一不成；克子刑妻无祖业，仕人犹恐有虚名。”

又云：“命宫若也值亡神，须是长生遇贵人；时日更兼天地合，匪躬蹇蹇作王臣。”

又云：“皆言七煞是亡神，莫道亡神祸非轻；身命若还居此地，贫穷蹇滞过平生。

凶星恶曜如临到，大限浑如履薄冰；三合更须明审察，煞来夹拱必难行。”

## 《三命通会》卷 三·论羊刃

《三车》云：“羊言刚也，刃者取宰割之义。”

禄过则刃生；功成当退不退则过，越其分如羊之在刃，言有伤也。

故羊刃常居禄前一辰。

希夷曰：“阴阳万物之理，皆恶权盛。”

当其极，处火则焦，灭水则涌，竭金则折，缺土则崩，裂木则摧折，故既成而未极，则为福，已极则将反而为凶。

极盛之地，十干中正处是也。

卯者，甲之正位，为阳木之极；辰者，乙之正位，为阴木之极；午者，丙之正位，为阳火之极；未者，丁之正位，为阴火之极；酉者，庚之正位，为阳金之极；戌者，辛之正位，为阴金之极；子者，壬之正位，为阳水之极；丑者，癸之正位，为阴水之极。

当其极处，其气刚烈暴戾不和，所以禄前一辰为辛刃，对冲为飞刃。

既盛而未极，则温柔和畅，故刃后一辰为禄也。

壶中子云：“凡人有禄，必赐刃以卫之，此其义也。”

《一行命书》云：“羊刃重重又见禄，富贵饶金玉。”

《洞玄经》云：“官、印相助福相资。”

是羊刃带禄，更有官、印相资，尤作吉论。

如专羊刃，主眼露性急，凶暴害物，亲近恶党，生旺稍可，死绝尤甚。

在五行败者逢之，多患瘰疠或瘴疠、金刃之灾，不论贵贱，多冗杂劳迫，少得安逸。

《太乙经》云：“六甲生人逢乙卯、丁卯，为真羊刃。若重犯，主残疾，官禄失退则散在晚年。余卯为偏刃，则轻。”

《广信集》有刃头财，如甲人见己卯之类，谓之销煞。

主财帛歇灭，常人以屠沽刀锯等事为业，或因被盗而致命者。

有刃头鬼，如甲人见辛卯之类，谓之持刃煞，主人不令终，虽入贵格，亦不可测。

甲乙人见之，尤紧。

多脑疽发背而终。

《金书命诀》有羊刃相蚀，如甲寅虎、兔、甲戊狗兔之类，见所蚀年月稍可，日时至危。

若见两重，更值空亡，设非相蚀，亦犯流配至老，主不善终。

又连珠刃，如庚戌、辛酉、戊午、己未、丙午、丁未、甲辰、乙卯、壬子、癸丑，皆凶象也。

金紧木慢，女命犯之，定克夫害子，不贞洁。

《理愚歌》云：“倒悬羊刃又同行，形骸不免填沟壑。”

又云：“飞刃倒戈终见乖，小人得此便为灾；空亡截路同相见，此身安得出尘埃。”

又云：“羊刃更兼倒戈，必作无头之鬼。”

是羊刃带诸恶煞尤凶。

凡人行运，最怕羊刃，主作事稽迟，无士农之商皆厌之。

经云：运行羊刃，财物耗散。

此之谓也。

《玉霄宝览》有揽辔澄清格，谓贵人乘马而前视羊刃，犹马头带剑之义。

假令庚午人得乙酉或己酉日时带甲申为入格。

午马在申，庚禄在申，乙巳贵在申，庚羊刃在酉，却乙巳贵人取甲申为驿马而前视羊刃，故曰揽辔澄清。

此格多为清严之官。

若更有吉类，多为酷吏，能制奸宄。

子平以甲丙戊庚壬五阳干有刃，乙丁巳辛癸五阴干无刃，惟见伤官；与羊刃同祸，是指阴阳之阳，非牛羊之羊。

其义见后论阳刃格中。

## 《三命通会》卷 三·论空亡

空对实、亡对有言。

《神白经》云：“空亡空亡几多般，十干不到作空看。”

《洞玄经》云：“遁穷而亡生。”

故以甲旬尽处曰空亡，盖有是位而无禄，曰空；有支而无干，曰亡。

如甲子的遁至酉而十干足，所以无戌亥，余五干例见，是为空亡。

然空而有实，亡而有存，所以未可便为凶论。

《珞录子》论空亡云：五阳令用一阳，五阴令用一阴。

假如甲子、丙寅、戊辰、庚午、壬申则用戌不用亥；乙丑、丁卯、己巳、辛未、癸酉则用亥不用戌。

阳分阳年，阴分阴年。

又说：甲子至戊辰，以戌为空亡；己巳至癸酉，以亥为空亡，分上下五年。

中间又分甲子至戊辰，见壬戌为重，见戊戌之类为轻；己巳至癸酉，见癸亥为重，见乙亥之类为轻。

如甲子生甲戌时，此时上正见，差轻；如己巳生癸亥时，亦时上内犯，最重。

《指迷赋》云：“禄入空亡，必分前后之辰，所以表阴阳之分，明轻重之等也。”

《八字金书》云：“甲寅旬、壬癸落空亡；甲辰旬，甲乙；甲申旬，丙丁；甲戌旬，庚辛。”

以地支二位而论天干，或谓十恶大败。

犯此日生者，主贫贱。

凡带此煞，生旺则气度宽大，动招虚名，长大肥满，多意外无心之福，死绝则一生成败飘泊，但在我有气之地，则不能为祸。

大忌支干与天中相合，是谓小人得位，则奸诈谲诡，靡所不为。

若为我所克，是谓天中肥殃，反为特达之福（原注：如戊午火人见甲子金之类）。

其神性无常，与官符并、则佞媚多文，与劫煞并，则狡勇；与亡神并，则飘蓬；与大耗并，颠倒突；与建禄并，一生破散；与咸池、六害并，多凶暴卒；惟夹贵、华盖、三奇、学堂并者，大聪明，脱俗之士。

夫空亡不言太岁四见生日旬中空亡，极紧。

若太岁与日互换空亡，更不佳。

以实为空，则实可映空；以空为空，无所映实，故带互换空亡者，灾深。

假令甲子年、壬戌月、甲子之正空亡在壬戌，其壬戌乃甲寅旬，甲寅旬中空复在子，主一生财物耗散，大破家宅。

余仿此。

若日时互换，时紧日慢。

若日犯而时却刑冲破害；时犯而日却刑冲破害，亦主有福，未免坎坷。

又云：天中一煞，不可全以凶言，如柱中有恶神，恶煞祸聚之地，全要空亡解之；有空亡不宜见合，合则不能空矣。

若禄马财官福聚之气，全怕空亡散之；有空亡却喜见合，合则不能空矣。

若无冲无合无刑，谓真空亡。

四孟太毒，只作小伎巧求人。

又，甲子旬水土，甲戌旬金，甲申旬火土，甲午旬火土，甲辰旬木，甲寅旬水土，为真空亡。

又云：响之有声，莫非虚中也。

是以大人之命，要有虚中之德。

空亡自旺有用，乃大声大应之器。

月、日、月时三位俱空亡者，不害为大贵人。

若值两位，虽有官，不大。

又云：凡命值空亡，时上见，多拗性，为事高而虚，更遇华盖，决主少子。

日上见，多庶出，或妻妾间离遇偶合则多淫荡。

古歌云：“胎里生逢怕遇空，遇空时节自昏蒙；饶君十步有九计，不免飘飘西复东。”

又云：“建禄临空虚有名，平生向学老无成；若逢马贵来相救，纵得官时又复停。”

又云：“甲寅戊午及庚申，丑上天中最不仁；本分生来当受禄，因逢五鬼遂衰贫。”

以甲寅水见辛丑土，为鬼来克命。

戊午见丁丑，庚申见乙丑，同是空亡，忌克命也。

又云：“六旬后两号天中，见合长生旺不凶；加临冲克兼刑禄，官职升腾位更隆。”

如巳酉丑人丁丑月、癸未日、戊午时，午未空亡而戊癸之火旺在午，反为贵格，是火虚有焰也。

又云：“印绶之星中见空，顺临墓库福重重；若还夹贵归元位，带煞须为给事中”如甲午、癸酉、丙子、壬辰时，虽空，却与癸酉作六合，又墓库夹贵，所以入格，是水空则流也。

经云：“金空则响，火空则明，水空则清，木空则折，土空则崩。”此之谓也。

又曰：人命空亡本不好，若运刑冲，反为虚煞；士人遇之，飞声走誉。

如甲申、丁丑、乙亥、甲申，行壬午运，作当路；乙未、乙酉、乙丑、丁亥，行辛巳运，作监司，大振声望。

若壬寅为空亡，壬申同类冲之，则不动，此为最毒。

有截路空亡，正如人在途中遇水，不能前进，不可以济，故曰截路，只以日取时见之。

如甲己日遁十二时中，申酉上见壬癸，故甲己见申酉，乙庚见午未，丙辛见辰巳，丁壬见寅卯，戊癸见戌亥，此二时上俱遇壬癸为水故也。

此空亡非但命见不吉，凡出入、求财、交易、上官、嫁娶，百事皆忌。

有四大空亡，六甲中，甲辰、甲戌二旬，金木水火土全，内甲子、甲午旬生人见水，甲寅、甲申旬独无金，此四旬者五行不全。

如甲子、甲午旬独无水，甲寅、甲申旬生人见金，谓之正犯。

如当生年中不犯，行运至水金处亦谓之犯。

若带得，主一生蹇滞，不问贫贱富贵，皆夭折。

三处重遇，瞬息为期。

壶中子云：“颜回夭折，只因四大空亡。”正谓此也。

《微经》有五鬼空亡，甲己人见巳午，乙庚寅卯，丙辛子丑，丁壬戌亥，戊癸申酉，限至斯乡，主贫。

有克害空亡，甲乙人见午，丙丁申，戊己巳，庚辛寅，壬癸酉丑，主克害妻子。

有破祖空亡，甲乙丙丁同上，戊巳人见戌，庚辛子，壬癸寅，遇者主破祖业，须并论之。

## 《三命通会》卷 三·论元辰

元辰者，别而不合之名。

阳前阴后，则有所屈，屈则于事无所申；阴前阳后，则直而不遂，于事暴而不治，难与同事，故谓之元辰。

是以阳男阴女，在冲前一位支辰；阴男阳女，在冲后一位支辰。

假如甲子生男，与甲午对冲，即乙未为正；乙丑生男，与乙未对冲，即甲午为正。

余干午未半之。

所以为凶者，当气冲之地，左鼓则风煞在右，右鼓则风煞在左，故阴阳男女，取冲前冲后不同。

若岁运临之，如物当风，动摇颠倒，不得宁息。

不有内疾，必有外难。

虽富贵崇高，势位炎盛，大运逢之，十年可畏。

立朝定当窜逐，居家必罹凶咎，纵有吉神扶持，不免祸福倚伏，尤忌先吉后凶，临旺之后、欲出未出之际，凶祸尤的。

生命逢之，主形骸陋朴，面有颧骨，鼻低口大，眼生威角，脑凸臀高，手脚强硬，声音沈浊。

生旺则落魄大度，不别是非，不分良善，颠倒鹘突；死绝则寒酸薄劣，形貌猥下，语言浑浊，不识羞辱，破败坎坷，贪饮好情，甘习下流。

与官符并，多招无辜之挠；带劫煞，则不循细行，动招危辱，空贱无耻；妇人得之，声雄性浊，奸淫私通奴贱，鬼魅为凭，不遵礼法，一生多灾，虽生子，拗而不孝。

常术《鼠忌羊头歌》未分男女，不足凭也。

《珞录子》以宣父畏其元辰，林开以元辰恶煞为灾甚重，有互换遇者，尤为不吉，忽然遇合，又以吉论。

《洞玄经》云：“元辰遇合，而大亨是也。”

《广信集》取巫 □ 伎参政己卯、甲申、己巳、甲戌，滕庚枢密乙丑、壬午、乙丑、壬午，二命岂不犯元辰。

李吉甫曰：“大凡贵命，须逢煞即得君主横升拔，林开一偏之见也。”

徐子平云：“元辰者，命中元有所害之辰，如甲见申庚，乙见酉辛之类，人生岁月日时原有七煞，已为所害之辰，岁运复遇，谓之犯元辰，为害尤重，元无则轻。

然元辰一煞，与亡劫、羊刃、空亡同类观。”

《珞录子。消息赋。自见雪心赋》云：“元辰水去，亦指神煞之名。”是古人之说是也。

## 《三命通会》卷 三·论暗金的煞

此三煞乃先天数之四冲也。

夫子、午之数各九，卯、酉各六，总为三十。

自子顺行，极三十而见巳，是为四仲之正煞。

寅申各七，巳亥，各四、总二十有二，自子顺行，极二十二而见酉，是为四孟之正煞辰戌各五，丑、未各八总二十有六，自子顺行，极二十六数而见丑，是为四季之正煞。

是起于数者然也，凡神煞，皆起于数，与禄马同类。

此一煞而有三名：一曰吟呻，二曰破碎，三曰白衣。

子午卯酉在巳，寅申巳亥在酉，辰戌丑未在丑。

巳者，金生之地，巳中，临官之火，金气临克，主杖楚刑狱呻吟之灾，故曰吟呻。

酉者，金旺之地，煞物当时，又有辛金相助，万物当之，无不破碎，主支离流血之灾，故曰破碎。

丑乃金之库墓，居四季而临鬼门，主妨害丧服哭泣之事，故曰白衣。

五行中惟金能煞物，故总名曰暗金的煞也。

其神生旺，主人宽量大器，决断有为，形容清峻，若不夭丧刑伤，须有癞病瘫痪。

死绝则惨害克毒，形容红白，巧言令色，笑里藏刀。

与官符并，则横来官灾；与劫煞并，则横来死丧；与白虎、羊刃并，则流心伤残；与贵人、建禄并，则稍慢。

五行旺相，吉神相救，入贵格则无害；入贱格，再值一切凶神，则愈凶。

又曰：金生处，主大风瘫痪之疾；金旺处，主水蛊毒药之病；金墓处，主克子恶死之忧。

若带三刑德贵，主有高官持兵权。

大抵此煞不吉，人命逢之，固所不宜；岁逢之，亦主孝服哭声，盗贼侵扰，口舌破耗。

小儿犯此，汤火之厄；不然，身有痕疤破绽之象。

经云：“谬戾无过于刑害。

有时而吉；乖违莫甚于冲破，未必皆凶。”此之谓也。

## 《三命通会》卷 三·论灾煞

灾煞者，其性勇猛，常居劫煞之前，冲破将星，谓之灾煞。

如申子辰将星在子，午却去冲子；寅午戌在午，子却去冲；巳酉丑在酉，卯却去冲；亥卯未在卯，酉却去冲。

是灾煞也。

此煞主血光横死。

在水火，防焚溺，金木杖刃，土坠落，瘟疫克身，大凶。

若有福神相助，多是武权。

亦如劫煞之类，要见官星、印绶生旺处为佳。

《神白经》云：“灾煞畏乎克生处，却为祥。”正谓此也。

## 《三命通会》卷 三·论六厄

厄者，遭乎难者也，常居马前一辰，劫后二辰，死而不生谓之厄。

申子辰水局，水死在卯；寅午戌火局，火死在酉；亥卯未木局，木死在午；巳酉丑金局，金死

在子，所以为厄。

若有救护，有扶持，逢生旺兼贵气相助，则吉，究竟一生蹇滞。

《壶中子》云：“六厄为剥官之煞，李广不封侯是也。”

## 《三命通会》卷 三·论勾绞

勾者，牵连之义；绞者，羁绊之名，二煞尝相对冲，亦犹亡劫。

阳男阴女，命前三辰为勾；命后一三辰为绞；阴男阳女，命前三辰为绞，命后三辰为勾。

假令甲子阳命人，卯为勾，酉为绞；乙丑阴命人，辰为绞，戌为勾之例。

古歌云：“爪牙煞去命三辰，大忌金神羊刃临；夹煞克身无福救，必遭蛇虎伤其身。”

此煞大忌金神白虎并，则凶。

牛马犬畜等伤亦是，不独虎狼也。

不克身与福同宫者不用。

大抵此煞，凡命遇之，身若克煞，多心路计巧，主掌刑法之任；或为将帅，专地诛戮。

煞若克身，主非命而终；小人逢之，非横灾祸；行年至此，亦主口舌刑狱等事。

又云：值两位全者，灾重，一位者轻。

又云：有鬼则灾重，无鬼则灾轻。

## 《三命通会》卷 三·论孤辰寡宿

先贤有云：老而无夫曰寡，幼而无父曰孤，此其义也。

辰谓星辰，宿谓星宿，指其神也。

人命犯此星辰，则孤寡如是。

如亥子丑逐方三位，进前一辰见寅为孤，退后一辰见戌为寡。

又过角为孤，退角为寡。

其余三方皆依此推。

乃阴阳惆怅之义。

且夫寅为春始，辰为春末，巳为夏始，未为夏末，申为秋始，戌为秋末，亥为冬始，丑为冬末，皆阴阳支离之神，四时代谢之方。

《三车》云：造物中以生我者为母，克我者为夫，我克者为妻。

亥子丑属北方水位，水用金为母，金绝于寅，是母绝也；用火为妻，火墓为戌，是妻墓也。

巳午未，南方火位，火用木为母，木绝在申；用水为夫，水墓在辰。

寅卯辰属东方木位，木用水为母，水绝在巳；用金为夫，金墓在丑。

是取母绝为孤辰，夫墓、妻墓为寡宿，其义尤切。

《珞录子》云：“骨肉中道分离，孤寡犹嫌于隔角。”

《玉门集》云：“寅申巳亥为角，辰戌丑未为隔。

进者为阳，不利父；退者为阴，不利母。”

又云：“在阳宫妨父，在阴宫妨母。

如寅卯辰人，巳为孤，丑为寡，寅辰为阳之位，丑巳为阴之位。

男女生命见之，虽亲生儿女，多不和顺。”

王氏云：“男命生于妻绝之中而逢孤辰，平生难于婚偶；女命生于夫绝之中而遇寡宿，屡嫁不能偕老。”

如辛丑人得庚寅，寅为丑孤辰，丑为寅寡宿，寅丑互为寡宿。

隔角言丑寅中有艮卦隔，乾坤艮巽四犹之角也。

《烛神经》云：“凡人命犯孤寡，主形孤骨露，面无和气，不利六亲。

生旺稍可，死绝尤甚。

驿马并，放荡他乡；空亡并，幼小无倚；丧吊并，父母相继而亡。

一生多逢重丧叠祸，骨肉伶仃，单寒不利。

入贵格，赘婿妇家；入贱格，移流未免。”

《鬼谷遗文》云：“连属不言孤寡，如亥得寅戌，寅得丑巳；或支干朝会包裹贵人，虽犯孤寡，不以孤寡论。”

《广录》云：“井栏斜冲，是孤辰寡宿。”

更天干带倒食，谓之井栏倒食。

若巳午未人再生夏三月，是带两重孤寡，主克妻害子，少六亲，不聚财，多生女；更带诸凶煞，主不令终。

《珞录子》云：“凭阴察其阳祸，岁星莫犯于孤辰；恃阳鉴以阴灾，天年忌逢于寡宿。”

盖言小运、太岁不可犯之，阳以孤辰为重，阴以寡宿为重。

## 《三命通会》卷 三·论天罗地网

罗网之说，其义甚明。

然何以戌亥为天罗，辰巳为地网，盖天倾西北，戌亥者，六阴之终也；地陷东南，辰巳者，六阳之终也。

阴阳终极，则暗昧不明，如人之在罗网，此春义也。

《壶中子》云：“龙蛇混杂，偏不利于辰生；猪犬侵凌，但独嫌于亥字。”

龙为辰，蛇为巳；辰人得巳，巳人得辰，皆曰龙蛇混杂。

男命则不妨，惟女命破婚害子，薄命抱疾。

辰人得巳，重；巳人得辰，轻。

谓龙生蛇穴者，退；蛇生龙穴者，进。

猪为亥，犬为戌；戌人得亥，亥人得戌，皆曰猪犬侵凌。

女命则不妨，惟男命则滞龃龉龆，妨祖克妻。

戌人得亥，轻；亥人得戌，重。

谓犬入猪群，则进；猪入犬群，则伤。

《诸书》亦云：“龙蛇混杂，常防妇女忧危；猪犬侵凌，每虑丈夫厄难。”

是男怕天罗，女怕地网。

中间又分火命人有天罗，水、土命人有地网，余金木二命无之。

人命带此，多主蹇滞，更加恶煞相并，五行无气，必主恶死。

行运至此，亦如之。

假如戌年戎月初一日生者，犯一年天罗；十五日生者，犯十五年天罗；若更生时是戌，增成三十年天罗。

或戌年亥月，或亥时戌日，交互见之，谓之重犯。

则灾不能歇。

地网如上说。

若天罗地网重并，为害尤重。

《理愚歌》云：“生时地结与天盘，争使亲闱得久安。”

如甲辰命见甲戌，申戌命见甲辰，只此二辰生人，是就罗网中言之也。

## 《三命通会》卷 三·论十恶大败

十恶者，譬律法中人，犯十恶重罪，在所不赦，大败者，譬兵法中与敌交战，大败无一生还，喻极凶也。

六甲旬中十个日值禄人空亡，如甲辰、乙巳，甲以寅为禄，乙以卯为禄，甲辰旬以寅卯为空亡。

壬申者，壬以亥为禄，甲子旬以亥为空亡。

余如丙申、丁亥、庚辰、戊戌、癸亥、辛巳、乙丑等日皆仿此。

命中犯者，当以日上见之为是，其余不论。

况犯者未必皆凶，若内有吉神相扶，贵气相辅，当为吉论。

《元白经》曰：“十恶都来十个辰，逐年有煞用区分。”

如庚戌年见甲辰日，辛亥年见乙巳日，壬寅年见丙申日，癸巳年见丁亥日，甲辰年见戊戌日，乙未年见乙丑日，甲戌年见庚辰日，乙亥年见辛巳日，丙寅年见壬申日，丁巳年见癸亥日，盖以年支干冲日支干，无禄为忌，余悉无妨。

## 《三命通会》卷 三·总论诸神煞

神煞，古有百二十名，其说穿凿支离，造化恐不如是。

除羊刃、空亡、劫煞、灾煞、大煞、元辰、勾绞、咸池、破碎、罗网、冲击、天空悬针、平头倒戈等煞命中切要者，已备论于前矣，兹以诸星家考验有理，复备叙于左。

自缢煞

此煞取五行反系处，如戌人巳，巳人戌，辰人亥，亥人辰，寅人未，未人寅，卯人申，申人卯，午人丑，丑人午，子人酉，酉人子是也。

大忌相克，天元是墓，更有天中、官符、大耗者，定凶。

水溺煞

此煞取丙子、癸未、癸丑上带咸池、金刃、羊刃。

盖丙子纳音水，又子为水旺之地，未为井宿之居，丑为三河之分，更纳音克身，决不可免。

古歌云：“动煞克身名颠坠，金神羊刃防同位。

要知自缢最凶神，戌巳辰亥并寅未。

子酉一例为凶煞，卯申丑未依前是。

大忌空亡兼墓鬼，官符大耗仍须避。

丙子癸未并癸丑，咸池金煞羊刃畏。

五行若更来克身，一死悬梁一溺水。”

挂剑煞

此煞取巳酉丑申四柱纯全者是，或重带巳酉丑亦是，更犯官符、元辰、白虎、金神等类，五行刑克本命者，主凶暴杀人，或反为人所杀。

诗曰：“巳酉丑申金气全，从革局多名挂剑。

元亡金虎并克身，纵不杀人身岂免。”

天火煞

此煞取寅午戌全而天干有丙丁五位中全不见水者是，有水则非。

若年运至火气生旺处，当防火灾。

诗曰：“寅午戌全号天火，不见丙丁犹自可；五位都无一水神，生旺临年灾厄火。”

余命寅午戌全，月干有癸行戊午运，戊癸化火，甲戌年、甲戌月遂遭火灾。

天屠煞

此煞除子日午时，午日子时外，自余丑曰日亥时，亥日丑时，寅日戌时，戌日寅时，卯日酉时，酉日卯时，辰日申时，申日辰时，巳日未时，未日巳时，依次逐两位数之。

君子犯者，主异疾，肠风脚气；小人折损肢体。

重犯者，主徒配。

天刑煞

此煞取子丑人乙时，寅人庚时，卯辰人辛时，巳人壬时，午未人癸时，甲人丙时，酉戌人丁时，亥人戊时，取时刑克本命。

犯者遭刑有疾。

雷霆煞

正七二八子寅方，三九四十辰午当；五十一申六二戌，必主雷轰虎咬亡。

又云：“正七下加子，二八在寅方，三九居辰上，四十午位伤，五十一申位，六十二戌方。”

正月起，子顺行六阳位。

此煞人命遇之，如逢禄，贵；吉星临压，则吉，好行阴骘，为法官掌雷霆行符敕水之人，或成佛作祖之辈。

如遇羊刃、的煞、飞廉等会，命限必凶，主堕于天真雷伤、虎啖、天谴、瘟疾或溺水、囹圄死。

陷煞

猪犬羊逢虎必伤，猴蛇相会树头亡。

犬逢鸡子遭徒配，兔赶蛇歌走远乡。

鼠见犬来须恶互，马牛遇虎定相戕。

兔猴逢犬难回避，龙来龙上水中殃。

凡人若值临时日，三合为灾仔细详。

（原注：以年支为主）官符煞。

取太岁前五辰，是日时遇之。

平生多官灾，更并羊刃，乃刑徒之命。

若官符落天中，多邪诞不实，名妄语煞。

病符煞

取太岁后一辰，是犯者多疾病。

行年遇之，亦然。

死符煞

取病符对冲，是月时日犯之，无贵神解救，凶恶短折。

丧吊煞

一名横关煞。

取命前二辰为丧门，命后二辰为吊客，其或太岁凶煞并临大小运限，必主祸。

古诗云：“五官六死十二病，三丧十一吊来临。”

可见此十二宫一太岁歌，不惟命犯不吉，流年尤凶。

若月有羊刃来佐，凶煞临时，则横关也。

古歌云：“横关恶煞少人知，月禄凶神又及时；纵有吉星重叠至，不遭刑戮也顷危。”

宅墓煞

命前五辰为灾，命后五辰为墓，怕宅墓受岁劫等煞来破本命之灾。

主呻吟。

日刑煞

以本生日上数甲子，本日干住。

阳干顺数，阴干逆数。

若在命宫，主极刑；三合，主徒配；对宫，主外死。

流血煞

以本生月起，子顺数至本年住。

若在命宫、三合、对宫、主痈疽，庶人徒配，妇人产厄。

剑锋煞

甲子旬剑辰锋戌，甲午旬剑戌锋辰，甲寅旬剑午锋申，甲申旬剑子锋寅，甲辰旬剑申锋午，甲戌旬剑寅锋子。

随在各宫断，如第五宫露，损子；第四宫露，损田宅。

戟锋煞

正月起甲，二月乙，三月戊，四月丙，五月丁，六月己，七月庚，八月辛，九月戊，十月壬，十一月癸，十二月巳，逐月旺干加临，日时带两重者，凶；更与悬针相见，主决配伤残。

浮沉煞

从戌上起，子逆行至本生年位，却从年宫数，看在何宫。

只在财帛宫，名串钱，主富蓄。

余皆凶

甲乙己庚壬人犯之，稍轻；丙丁戊辛癸人犯之，重。

在寅午申未年中，此煞多主水厄。

仍各随宫分论灾，如在田宅，则主破祖。

余宫类推。

破煞

此煞，卯与午，丑与辰，子与酉，未与戌，皆相破。

惟寅申巳亥原破，却三合，故不取，犯者主少年灾滞，财产耗散，兼有折伤之灾。

返本煞

五行无贵气，下克上为返。

歌曰：“五行死绝并来时，有格如闲福不随；更忌日时克年主，定无官贵切须知。”

如甲子金命得戊午日，又胎月日时多带寅巳，犯者定主孤立，或富或贵，一旺便克，伤父母尊长。

阴阳煞

女属阴而喜阳，命得戊午旺火为正阳。

男属阳而喜阴，命得丙子旺水为正阴。

是阴阳和畅，故男得丙子，平生多得美妇人；女得戊午，平生多逢美男子。

日上遇之，男得美妻，女得美夫。

大忌元辰、咸池同宫，不论男女，皆淫。

如男得戊午，多妇人相爱；女得丙子，多男子挑诱。

更看有无贵贱消息。

淫欲妨害煞

《壶中子》云：“老醉秦楼十二，直缘重犯八专；少亡楚甸八千，应是叠逢九丑。”

盖言八专为淫欲之煞，九丑为妨害之辰。

八专乃甲寅、乙卯、己未、丁未、庚申、辛酉、戊戌、癸丑是也。

日上有不正之妻，时上有不正之子。

女人犯者，不择亲疏；犯多者尤紧。

九丑乃壬子、壬午、戊子、戊午、己酉、己卯、乙卯、辛酉、辛卯是也。

妇人犯者，主产厄；男犯，多丑不令终。

孤鸾寡鹊煞

古歌曰：“木火逢蛇大不祥，金猪何必强猖狂；土猴木虎夫何在，时对孤鸾舞一场。”

乃乙巳、丁巳、辛亥、戊申、甲寅，又丙午、戊午、壬子等日。

男克妻，女克夫。

阴阳差错煞

乃丙子、丁丑、戊寅、辛卯、壬辰、癸巳、丙午、丁未、戊申、辛酉、壬戌、癸亥十二日也。

女子逢之，公姑寡合，妯娌不足，夫家冷退；男子逢之，主退外家，亦与妻家是非寡合。

其煞不论男女，月日时两重或三重犯之，极重；只日家犯之，尤重，主不得外家力，纵有妻财，亦成虚花，久后仍与妻家为仇，不相往来。

临官遇劫名桃花煞

主好酒色。

返吟遇枭名短寿煞

主伤妻子。

桃花红艳煞

亥卯未在子，巳酉丑在午，寅午戌在卯，申子辰在酉，为桃花煞。

甲乙逢午、丙寅、丁未、戊子、己辰、庚戌、辛酉、壬巳、癸申，为红艳煞，女命最忌之。

以上诸煞，凡言克身，谓凶煞，下纳音，克生年。

太岁纳音临身，谓凶煞一带太岁纳音于本位也。

太岁纳音为身，若身被克被临于死、败、绝位，便遭不测之灾；若但在身有气处被克，灾重，被临则轻。

惟太岁纳音克煞则吉

如人命已入贵格，紧要处带煞，有福神助之，则名为权柄；无福神助之，又煞气乘旺，递互往还，或刑克本主，下贱恶死。

又云，一切福神所居之位，则欲生旺，生旺则荣贵；一切煞神所居之位，则欲死绝，死绝则善终。

又云，凡福神欲令得旺气，忌有败之者；凡凶神欲令得衰气，忌有助之者。

又云，相冲相破，三合六合，命中有之，即求五行相得何如。

或祸中生福，福中生祸

如死绝复生，空亡受破，相克相成，则祸中生福，反此，则福中生祸。

《命书》云：“道途贱吏，岂无驿马攀鞍；市井博徒，亦有三奇夹贵。”

子平云：“君子格中，也犯七煞阳刃；小人命内，亦有正印官星。”

由是观之，吉凶神煞，不可拘定；轻重较量，要在通变。

大抵凶煞所居，于神不宜带真鬼；克伤本身，虽见官星，尚变为鬼，况是真鬼。

其为灾祸，明矣！
